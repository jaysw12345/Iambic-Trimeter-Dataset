Ἄτλας, ὁ χαλκέοισι νώτοις οὐρανὸν
θεῶν παλαιὸν οἶκον ἐκτρίβων, θεῶν
μιᾶς ἔφυσε Μαῖαν, ἣ 'μ᾽ ἐγείνατο
Ἑρμῆν μεγίστῳ Ζηνί, δαιμόνων λάτριν.
ἥκω δὲ Δελφῶν τήνδε γῆν, ἵν᾽ ὀμφαλὸν
μέσον καθίζων Φοῖβος ὑμνῳδεῖ βροτοῖς
τά τ᾽ ὄντα καὶ μέλλοντα θεσπίζων ἀεί.
ἔστιν γὰρ οὐκ ἄσημος Ἑλλήνων πόλις,
τῆς χρυσολόγχου Παλλάδος κεκλημένη,
οὗ παῖδ᾽ Ἐρεχθέως Φοῖβος ἔζευξεν γάμοις
βίᾳ Κρέουσαν, ἔνθα προσβόρρους πέτρας
Παλλάδος ὑπ᾽ ὄχθῳ τῆς Ἀθηναίων χθονὸς
Μακρὰς καλοῦσι γῆς ἄνακτες Ἀτθίδος.
ἀγνὼς δὲ πατρί — τῷ θεῷ γὰρ ἦν φίλον —
γαστρὸς διήνεγκ᾽ ὄγκον. ὡς δ᾽ ἦλθεν χρόνος,
τεκοῦσ᾽ ἐν οἴκοις παῖδ᾽ ἀπήνεγκεν βρέφος
ἐς ταὐτὸν ἄντρον οὗπερ ηὐνάσθη θεῷ
Κρέουσα, κἀκτίθησιν ὡς θανούμενον
κοίλης ἐν ἀντίπηγος εὐτρόχῳ κύκλῳ,
προγόνων νόμον σῴζουσα τοῦ τε γηγενοῦς
Ἐριχθονίου. κείνῳ γὰρ ἡ Διὸς κόρη
φρουρὼ παραζεύξασα φύλακε σώματος
δισσὼ δράκοντε, παρθένοις Ἀγλαυρίσι
δίδωσι σῴζειν: ὅθεν Ἐρεχθείδαις ἐκεῖ
νόμος τις ἔστιν ὄφεσιν ἐν χρυσηλάτοις
τρέφειν τέκνα. ἀλλ᾽ ἣν εἶχε παρθένος χλιδὴν
τέκνῳ προσάψασ᾽ ἔλιπεν ὡς θανουμένῳ.
κἄμ᾽ ὢν ἀδελφὸς Φοῖβος αἰτεῖται τάδε:
ὦ σύγγον᾽, ἐλθὼν λαὸν εἰς αὐτόχθονα
κλεινῶν Ἀθηνῶν — οἶσθα γὰρ θεᾶς πόλιν —
λαβὼν βρέφος νεογνὸν ἐκ κοίλης πέτρας
αὐτῷ σὺν ἄγγει σπαργάνοισί θ᾽ οἷς ἔχει
ἔνεγκε Δελφῶν τἀμὰ πρὸς χρηστήρια,
καὶ θὲς πρὸς αὐταῖς εἰσόδοις δόμων ἐμῶν.
τὰ δ᾽ ἄλλ᾽ — ἐμὸς γάρ ἐστιν, ὡς εἰδῇς, ὁ παῖς —
ἡμῖν μελήσει. Λοξίᾳ δ᾽ ἐγὼ χάριν
πράσσων ἀδελφῷ πλεκτὸν ἐξάρας κύτος
ἤνεγκα, καὶ τὸν παῖδα κρηπίδων ἔπι
τίθημι ναοῦ τοῦδ᾽, ἀναπτύξας κύτος
ἑλικτὸν ἀντίπηγος, ὡς ὁρῷθ᾽ ὁ παῖς.
κυρεῖ δ᾽ ἅμ᾽ ἱππεύοντος ἡλίου κύκλῳ
προφῆτις ἐσβαίνουσα μαντεῖον θεοῦ:
ὄψιν δὲ προσβαλοῦσα παιδὶ νηπίῳ
ἐθαύμασ᾽ εἴ τις Δελφίδων τλαίη κόρη
λαθραῖον ὠδῖν᾽ ἐς θεοῦ ῥῖψαι δόμον,
ὑπέρ τε θυμέλας διορίσαι πρόθυμος ἦν:
οἴκτῳ δ᾽ ἀφῆκεν ὠμότητα — καὶ θεὸς
συνεργὸς ἦν τῷ παιδὶ μὴ 'κπεσεῖν δόμων —
τρέφει δέ νιν λαβοῦσα. τὸν σπείραντα δὲ
οὐκ οἶδε Φοῖβον οὐδὲ μητέρ᾽ ἧς ἔφυ,
ὁ παῖς τε τοὺς τεκόντας οὐκ ἐπίσταται.
νέος μὲν οὖν ὢν ἀμφὶ βωμίους τροφὰς
ἠλᾶτ᾽ ἀθύρων: ὡς δ᾽ ἀπηνδρώθη δέμας,
Δελφοί σφ᾽ ἔθεντο χρυσοφύλακα τοῦ θεοῦ
ταμίαν τε πάντων πιστόν, ἐν δ᾽ ἀνακτόροις
θεοῦ καταζῇ δεῦρ᾽ ἀεὶ σεμνὸν βίον.
Κρέουσα δ᾽ ἡ τεκοῦσα τὸν νεανίαν
Ξούθῳ γαμεῖται συμφορᾶς τοιᾶσδ᾽ ὕπο:
ἦν ταῖς Ἀθήναις τοῖς τε Χαλκωδοντίδαις,
οἳ γῆν ἔχουσ᾽ Εὐβοῖδα, πολέμιος κλύδων:
ὃν συμπονήσας καὶ συνεξελὼν δορὶ
γάμων Κρεούσης ἀξίωμ᾽ ἐδέξατο,
οὐκ ἐγγενὴς ὤν, Αἰόλου δὲ τοῦ Διὸς
γεγὼς Ἀχαιός. χρόνια δὲ σπείρας λέχη
ἄτεκνός ἐστι, καὶ Κρέουσ᾽: ὧν οὕνεκα
ἥκουσι πρὸς μαντεῖ᾽ Ἀπόλλωνος τάδε
ἔρωτι παίδων. Λοξίας δὲ τὴν τύχην
ἐς τοῦτ᾽ ἐλαύνει, κοὐ λέληθεν, ὡς δοκεῖ.
δώσει γὰρ εἰσελθόντι μαντεῖον τόδε
Ξούθῳ τὸν αὑτοῦ παῖδα, καὶ πεφυκέναι
κείνου σφε φήσει, μητρὸς ὡς ἐλθὼν δόμους
γνωσθῇ Κρεούσῃ, καὶ γάμοι τε Λοξίου
κρυπτοὶ γένωνται παῖς τ᾽ ἔχῃ τὰ πρόσφορα.
Ἴωνα δ᾽ αὐτόν, κτίστορ᾽ Ἀσιάδος χθονός,
ὄνομα κεκλῆσθαι θήσεται καθ᾽ Ἑλλάδα.
ἀλλ᾽ ἐς δαφνώδη γύαλα βήσομαι τάδε,
τὸ κρανθὲν ὡς ἂν ἐκμάθω παιδὸς πέρι.
ὁρῶ γὰρ ἐκβαίνοντα Λοξίου γόνον
τόνδ᾽, ὡς πρὸ ναοῦ λαμπρὰ θῇ πυλώματα
δάφνης κλάδοισιν. ὄνομα δ᾽, οὗ μέλλει τυχεῖν,
Ἴων᾽ ἐγώ νιν πρῶτος ὀνομάζω θεῶν.

γενναιότης σοι, καὶ τρόπων τεκμήριον
τὸ σχῆμ᾽ ἔχεις τόδ᾽, ἥτις εἶ ποτ᾽, ὦ γύναι.
γνοίη δ᾽ ἂν ὡς τὰ πολλά γ᾽ ἀνθρώπου πέρι
τὸ σχῆμ᾽ ἰδών τις εἰ πέφυκεν εὐγενής.

ἀλλ᾽ ἐξέπληξάς μ᾽, ὄμμα συγκλῄσασα σὸν
δακρύοις θ᾽ ὑγράνασ᾽ εὐγενῆ παρηίδα,
ὡς εἶδες ἁγνὰ Λοξίου χρηστήρια.
τί ποτε μερίμνης ἐς τόδ᾽ ἦλθες, ὦ γύναι;
ὃ πάντες ἄλλοι γύαλα λεύσσοντες θεοῦ
χαίρουσιν, ἐνταῦθ᾽ ὄμμα σὸν δακρυρροεῖ;
ὦ ξένε, τὸ μὲν σὸν οὐκ ἀπαιδεύτως ἔχει
ἐς θαύματ᾽ ἐλθεῖν δακρύων ἐμῶν πέρι:
ἐγὼ δ᾽ ἰδοῦσα τούσδ᾽ Ἀπόλλωνος δόμους
μνήμην παλαιὰν ἀνεμετρησάμην τινά:
οἴκοι δὲ τὸν νοῦν ἔσχον ἐνθάδ᾽ οὖσά που.
ὦ τλήμονες γυναῖκες: ὦ τολμήματα
θεῶν. τί δῆτα; ποῖ δίκην ἀνοίσομεν,
εἰ τῶν κρατούντων ἀδικίαις ὀλούμεθα;
τί χρῆμ᾽ ἀνερμήνευτα δυσθυμῇ, γύναι;
οὐδέν: μεθῆκα τόξα: τἀπὶ τῷδε δὲ
ἐγώ τε σιγῶ, καὶ σὺ μὴ φρόντιζ᾽ ἔτι.
τίς δ᾽ εἶ; πόθεν γῆς ἦλθες; ἐκ ποίας πάτρας
πέφυκας; ὄνομα τί σε καλεῖν ἡμᾶς χρεών;
Κρέουσα μέν μοι τοὔνομ᾽, ἐκ δ᾽ Ἐρεχθέως
πέφυκα, πατρὶς γῆ δ᾽ Ἀθηναίων πόλις.
ὦ κλεινὸν οἰκοῦσ᾽ ἄστυ γενναίων τ᾽ ἄπο
τραφεῖσα πατέρων, ὥς σε θαυμάζω, γύναι.
τοσαῦτα κεὐτυχοῦμεν, ὦ ξέν᾽, οὐ πέρα.
πρὸς θεῶν ἀληθῶς, ὡς μεμύθευται βροτοῖς ... ;
τί χρῆμ᾽ ἐρωτᾷς, ὦ ξέν᾽, ἐκμαθεῖν θέλων;
ἐκ γῆς πατρός σου πρόγονος ἔβλαστεν πατήρ;
Ἐριχθόνιός γε: τὸ δὲ γένος μ᾽ οὐκ ὠφελεῖ.
ἦ καί σφ᾽ Ἀθάνα γῆθεν ἐξανείλετο;
ἐς παρθένους γε χεῖρας, οὐ τεκοῦσά νιν.
δίδωσι δ᾽, ὥσπερ ἐν γραφῇ νομίζεται ... ;
Κέκροπός γε σῴζειν παισὶν οὐχ ὁρώμενον.
ἤκουσα λῦσαι παρθένους τεῦχος θεᾶς.
τοιγὰρ θανοῦσαι σκόπελον ᾕμαξαν πέτρας.

τί δαὶ τόδ᾽; ἆρ᾽ ἀληθὲς ἢ μάτην λόγος ...
τί χρῆμ᾽ ἐρωτᾷς; καὶ γὰρ οὐ κάμνω σχολῇ.
πατὴρ Ἐρεχθεὺς σὰς ἔθυσε συγγόνους;
ἔτλη πρὸ γαίας σφάγια παρθένους κτανεῖν.
σὺ δ᾽ ἐξεσώθης πῶς κασιγνήτων μόνη;
βρέφος νεογνὸν μητρὸς ἦν ἐν ἀγκάλαις.
πατέρα δ᾽ ἀληθῶς χάσμα σὸν κρύπτει χθονός;
πληγαὶ τριαίνης ποντίου σφ᾽ ἀπώλεσαν.
Μακραὶ δὲ χῶρός ἐστ᾽ ἐκεῖ κεκλημένος;
τί δ᾽ ἱστορεῖς τόδ᾽; ὥς μ᾽ ἀνέμνησάς τινος.
τιμᾷ σφε Πύθιος ἀστραπαί τε Πύθιαι.
τιμᾶ τιμᾶ: ὡς μήποτ᾽ ὤφελόν σφ᾽ ἰδεῖν.
τί δὲ στυγεῖς σὺ τοῦ θεοῦ τὰ φίλτατα;
οὐδέν: ξύνοιδ᾽ ἄντροισιν αἰσχύνην τινά.
πόσις δὲ τίς σ᾽ ἔγημ᾽ Ἀθηναίων, γύναι;
οὐκ ἀστός, ἀλλ᾽ ἐπακτὸς ἐξ ἄλλης χθονός.
τίς; εὐγενῆ νιν δεῖ πεφυκέναι τινά.
Ξοῦθος, πεφυκὼς Αἰόλου Διός τ᾽ ἄπο.
καὶ πῶς ξένος σ᾽ ὢν ἔσχεν οὖσαν ἐγγενῆ;
Εὔβοι᾽ Ἀθήναις ἔστι τις γείτων πόλις ...
ὅροις ὑγροῖσιν, ὡς λέγουσ᾽, ὡρισμένη.
ταύτην ἔπερσε Κεκροπίδαις κοινῷ δορί.
ἐπίκουρος ἐλθών; κᾆτα σὸν γαμεῖ λέχος;
φερνάς γε πολέμου καὶ δορὸς λαβὼν γέρας.
σὺν ἀνδρὶ δ᾽ ἥκεις ἢ μόνη χρηστήρια;
σὺν ἀνδρί. σηκοὺς δ᾽ ἐκστρέφει Τροφωνίου.
πότερα θεατὴς ἢ χάριν μαντευμάτων;
κείνου τε Φοίβου θ᾽ ἓν θέλων μαθεῖν ἔπος.
καρποῦ δ᾽ ὕπερ γῆς ἥκετ᾽, ἢ παίδων πέρι;
ἄπαιδές ἐσμεν, χρόνι᾽ ἔχοντ᾽ εὐνήματα.
οὐδ᾽ ἔτεκες οὐδὲν πώποτ᾽, ἀλλ᾽ ἄτεκνος εἶ;
ὁ Φοῖβος οἶδε τὴν ἐμὴν ἀπαιδίαν.
ὦ τλῆμον, ὡς τἄλλ᾽ εὐτυχοῦσ᾽ οὐκ εὐτυχεῖς.
σὺ δ᾽ εἶ τίς; ὥς σου τὴν τεκοῦσαν ὤλβισα.
τοῦ θεοῦ καλοῦμαι δοῦλος εἰμί τ᾽, ὦ γύναι.
ἀνάθημα πόλεως, ἤ τινος πραθεὶς ὕπο;
οὐκ οἶδα πλὴν ἕν: Λοξίου κεκλήμεθα.
ἡμεῖς σ᾽ ἄρ᾽ αὖθις, ὦ ξέν᾽, ἀντοικτίρομεν.
ὡς μὴ εἰδόθ᾽ ἥτις μ᾽ ἔτεκεν ἐξ ὅτου τ᾽ ἔφυν.
ναοῖσι δ᾽ οἰκεῖς τοισίδ᾽ ἢ κατὰ στέγας;
ἅπαν θεοῦ μοι δῶμ᾽, ἵν᾽ ἂν λάβῃ μ᾽ ὕπνος.
παῖς δ᾽ ὢν ἀφίκου ναὸν ἢ νεανίας;
βρέφος λέγουσιν οἱ δοκοῦντες εἰδέναι.
καὶ τίς γάλακτί σ᾽ ἐξέθρεψε Δελφίδων;
οὐπώποτ᾽ ἔγνων μαστόν: ἣ δ᾽ ἔθρεψέ με ...
τίς, ὦ ταλαίπωρ᾽; ὡς νοσοῦσ᾽ ηὗρον νόσους.
Φοίβου προφῆτις, μητέρ᾽ ὣς νομίζομεν.
ἐς δ᾽ ἄνδρ᾽ ἀφίκου τίνα τροφὴν κεκτημένος;
βωμοί μ᾽ ἔφερβον οὑπιών τ᾽ ἀεὶ ξένος.
τάλαινά σ᾽ ἡ τεκοῦσα: τίς ποτ᾽ ἦν ἄρα;
ἀδίκημά του γυναικὸς ἐγενόμην ἴσως.
ἔχεις δὲ βίοτον: εὖ γὰρ ἤσκησαι πέπλοις.
τοῖς τοῦ θεοῦ κοσμούμεθ᾽, ᾧ δουλεύομεν.
οὐδ᾽ ᾖξας εἰς ἔρευναν ἐξευρεῖν γονάς;
ἔχω γὰρ οὐδέν, ὦ γύναι, τεκμήριον.

πέπονθέ τις σῇ μητρὶ ταὔτ᾽ ἄλλη γυνή.
τίς; εἰ πόνου μοι ξυλλάβοι, χαίροιμεν ἄν.
ἧς οὕνεκ᾽ ἦλθον δεῦρο πρὶν πόσιν μολεῖν.
ποῖόν τι χρῄζουσ᾽; ὡς ὑπουργήσω, γύναι.
μάντευμα κρυπτὸν δεομένη Φοίβου μαθεῖν.
λέγοις ἄν: ἡμεῖς τἄλλα προξενήσομεν.
ἄκουε δὴ τὸν μῦθον. — ἀλλ᾽ αἰδούμεθα.
οὔ τἄρα πράξεις οὐδέν: ἀργὸς ἡ θεός.
Φοίβῳ μιγῆναί φησί τις φίλων ἐμῶν.
Φοίβῳ γυνὴ γεγῶσα; μὴ λέγ᾽, ὦ ξένη.
καὶ παῖδά γ᾽ ἔτεκε τῷ θεῷ λάθρα πατρός.
οὐκ ἔστιν: ἀνδρὸς ἀδικίαν αἰσχύνεται.
οὔ φησιν αὐτή, καὶ πέπονθεν ἄθλια.
τί χρῆμα δράσασ᾽, εἰ θεῷ συνεζύγη;
τὸν παῖδ᾽ ὃν ἔτεκεν ἐξέθηκε δωμάτων.
ὁ δ᾽ ἐκτεθεὶς παῖς ποῦ 'στιν; εἰσορᾷ φάος;
οὐκ οἶδεν οὐδείς. ταῦτα καὶ μαντεύομαι.
εἰ δ᾽ οὐκέτ᾽ ἔστι, τίνι τρόπῳ διεφθάρη;
θῆράς σφε τὸν δύστηνον ἐλπίζει κτανεῖν.
ποίῳ τόδ᾽ ἔγνω χρωμένη τεκμηρίῳ;
ἐλθοῦσ᾽ ἵν᾽ αὐτὸν ἐξέθηκ᾽ οὐχ ηὗρ᾽ ἔτι.
ἦν δὲ σταλαγμὸς ἐν στίβῳ τις αἵματος;
οὔ φησι. καίτοι πόλλ᾽ ἐπεστράφη πέδον.
χρόνος δὲ τίς τῷ παιδὶ διαπεπραγμένῳ;
σοὶ ταὐτὸν ἥβης, εἴπερ, εἶχεν ἂν μέτρον.
ἀδικεῖ νιν ὁ θεός: ἡ τεκοῦσα δ᾽ ἀθλία.
οὔκουν ἔτ᾽ ἄλλον γ᾽ ὕστερον τίκτει γόνον.
τί δ᾽, εἰ λάθρα νιν Φοῖβος ἐκτρέφει λαβών;
τὰ κοινὰ χαίρων οὐ δίκαια δρᾷ μόνος.
οἴμοι: προσῳδὸς ἡ τύχη τὠμῷ πάθει.
καὶ σέ, ὦ ξέν᾽, οἶμαι μητέρ᾽ ἀθλίαν ποθεῖν.
καὶ μή γ᾽ ἐπ᾽ οἶκτόν μ᾽ ἔξαγ᾽ οὗ 'λελήσμεθα.
σιγῶ: πέραινε δ᾽ ὧν σ᾽ ἀνιστορῶ πέρι.
οἶσθ᾽ οὖν ὃ κάμνει τοῦ λόγου μάλιστά σοι;
τί δ᾽ οὐκ ἐκείνῃ τῇ ταλαιπώρῳ νοσεῖ;
πῶς ὁ θεὸς ὃ λαθεῖν βούλεται μαντεύσεται;
εἴπερ καθίζει τρίποδα κοινὸν Ἑλλάδος.
αἰσχύνεται τὸ πρᾶγμα: μὴ 'ξέλεγχέ νιν.
ἀλγύνεται δέ γ᾽ ἡ παθοῦσα τῇ τύχῃ.
οὐκ ἔστιν ὅστις σοι προφητεύσει τάδε.
ἐν τοῖς γὰρ αὑτοῦ δώμασιν κακὸς φανεὶς
Φοῖβος δικαίως τὸν θεμιστεύοντά σοι
δράσειεν ἄν τι πῆμα. ἀπαλλάσσου, γύναι.
τῷ γὰρ θεῷ τἀναντί᾽ οὐ μαντευτέον.
ἐς γὰρ τοσοῦτον ἀμαθίας ἔλθοιμεν ἄν,
εἰ τοὺς θεοὺς ἄκοντας ἐκπονήσομεν
φράζειν ἃ μὴ θέλουσιν, ἢ προβωμίοις
σφαγαῖσι μήλων ἢ δι᾽ οἰωνῶν πτεροῖς.
ἃν γὰρ βίᾳ σπεύδωμεν ἀκόντων θεῶν,
ἄκοντα κεκτήμεσθα τἀγάθ᾽, ὦ γύναι:
ἃ δ᾽ ἂν διδῶσ᾽ ἑκόντες, ὠφελούμεθα.
πολλαί γε πολλοῖς εἰσι συμφοραὶ βροτῶν,
μορφαὶ δὲ διαφέρουσιν: ἓν δ᾽ ἂν εὐτυχὲς
μόλις ποτ᾽ ἐξεύροι τις ἀνθρώπων βίῳ.
ὦ Φοῖβε, κἀκεῖ κἀνθάδ᾽ οὐ δίκαιος εἶ
ἐς τὴν ἀποῦσαν, ἧς πάρεισιν οἱ λόγοι:
ὃς οὔτ᾽ ἔσωσας τὸν σὸν ὃν σῶσαί σ᾽ ἐχρῆν,
οὔθ᾽ ἱστορούσῃ μητρὶ μάντις ὢν ἐρεῖς,
ὡς, εἰ μὲν οὐκέτ᾽ ἔστιν, ὀγκωθῇ τάφῳ,
εἰ δ᾽ ἔστιν ... ἀλλ᾽ ἐᾶν χρὴ τάδ᾽, εἰ πρὸς τοῦ θεοῦ
κωλυόμεσθα μὴ μαθεῖν ἃ βούλομαι.
ἀλλ᾽, ὦ ξέν᾽, εἰσορῶ γὰρ εὐγενῆ πόσιν
Ξοῦθον πέλας δὴ τόνδε, τὰς Τροφωνίου
λιπόντα θαλάμας, τοὺς λελεγμένους λόγους
σίγα πρὸς ἄνδρα, μή τιν᾽ αἰσχύνην λάβω
διακονοῦσα κρυπτά, καὶ προβῇ λόγος
οὐχ ᾗπερ ἡμεῖς αὐτὸν ἐξειλίσσομεν.
τὰ γὰρ γυναικῶν δυσχερῆ πρὸς ἄρσενας,
κἀν ταῖς κακαῖσιν ἁγαθαὶ μεμειγμέναι
μισούμεθ᾽: οὕτω δυστυχεῖς πεφύκαμεν.
πρῶτον μὲν ὁ θεὸς τῶν ἐμῶν προσφθεγμάτων
λαβὼν ἀπαρχὰς χαιρέτω, σύ τ᾽, ὦ γύναι.
μῶν χρόνιος ἐλθών σ᾽ ἐξέπληξ᾽ ὀρρωδίᾳ;
οὐδέν γ᾽: ἀφίκου δ᾽ ἐς μέριμναν. ἀλλά μοι
λέξον, τί θέσπισμ᾽ ἐκ Τροφωνίου φέρεις,
παίδων ὅπως νῷν σπέρμα συγκραθήσεται;
οὐκ ἠξίωσε τοῦ θεοῦ προλαμβάνειν
μαντεύμαθ᾽: ἓν δ᾽ οὖν εἶπεν: οὐκ ἄπαιδά με
πρὸς οἶκον ἥξειν οὐδὲ σὲ ἐκ χρηστηρίων.
ὦ πότνια Φοίβου μῆτερ, εἰ γὰρ αἰσίως
ἔλθοιμεν, ἅ τε νῷν συμβόλαια πρόσθεν ἦν
ἐς παῖδα τὸν σόν, μεταπέσοι βελτίονα.
ἔσται τάδ᾽: ἀλλὰ τίς προφητεύει θεοῦ;
ἡμεῖς τά γ᾽ ἔξω, τῶν ἔσω δ᾽ ἄλλοις μέλει,
οἳ πλησίον θάσσουσι τρίποδος, ὦ ξένε,
Δελφῶν ἀριστῆς, οὓς ἐκλήρωσεν πάλος.
καλῶς: ἔχω δὴ πάνθ᾽ ὅσων ἐχρῄζομεν.
στείχοιμ᾽ ἂν εἴσω: καὶ γάρ, ὡς ἐγὼ κλύω,
χρηστήριον πέπτωκε τοῖς ἐπήλυσι
κοινὸν πρὸ ναοῦ: βούλομαι δ᾽ ἐν ἡμέρᾳ
τῇδ᾽ — αἰσία γάρ — θεοῦ λαβεῖν μαντεύματα.
σὺ δ᾽ ἀμφὶ βωμούς, ὦ γύναι, δαφνηφόρους
λαβοῦσα κλῶνας, εὐτέκνους εὔχου θεοῖς
χρησμούς μ᾽ ἐνεγκεῖν ἐξ Ἀπόλλωνος δόμων.
ἔσται τάδ᾽, ἔσται. Λοξίας δ᾽ ἐὰν θέλῃ
νῦν ἀλλὰ τὰς πρὶν ἀναλαβεῖν ἁμαρτίας,
ἅπας μὲν οὐ γένοιτ᾽ ἂν εἰς ἡμᾶς φίλος,
ὅσον δὲ χρῄζει — θεὸς γάρ ἐστι — δέξομαι.
τί ποτε λόγοισιν ἡ ξένη πρὸς τὸν θεὸν
κρυπτοῖσιν αἰεὶ λοιδοροῦσ᾽ αἰνίσσεται;
ἤτοι φιλοῦσά γ᾽ ἧς ὕπερ μαντεύεται,
ἢ καί τι σιγῶσ᾽ ὧν σιωπᾶσθαι χρεών;
ἀτὰρ θυγατρὸς τῆς Ἐρεχθέως τί μοι
μέλει; προσήκει γ᾽ οὐδέν. ἀλλὰ χρυσέαις
πρόχοισιν ἐλθὼν εἰς ἀπορραντήρια
δρόσον καθήσω. νουθετητέος δέ μοι
Φοῖβος, τί πάσχει: παρθένους βίᾳ γαμῶν
προδίδωσι; παῖδας ἐκτεκνούμενος λάθρᾳ
θνῄσκοντας ἀμελεῖ; μὴ σύ γ᾽: ἀλλ᾽, ἐπεὶ κρατεῖς,
ἀρετὰς δίωκε. καὶ γὰρ ὅστις ἂν βροτῶν
κακὸς πεφύκῃ, ζημιοῦσιν οἱ θεοί.
πῶς οὖν δίκαιον τοὺς νόμους ὑμᾶς βροτοῖς
γράψαντας, αὐτοὺς ἀνομίαν ὀφλισκάνειν;
εἰ δ᾽ — οὐ γὰρ ἔσται, τῷ λόγῳ δὲ χρήσομαι —
δίκας βιαίων δώσετ᾽ ἀνθρώποις γάμων,
σὺ καὶ Ποσειδῶν Ζεύς θ᾽ ὃς οὐρανοῦ κρατεῖ,
ναοὺς τίνοντες ἀδικίας κενώσετε.
τὰς ἡδονὰς γὰρ τῆς προμηθίας πάρος
σπεύδοντες ἀδικεῖτ᾽. οὐκέτ᾽ ἀνθρώπους κακῶς
λέγειν δίκαιον, εἰ τὰ τῶν θεῶν καλὰ
μιμούμεθ᾽, ἀλλὰ τοὺς διδάσκοντας τάδε.

κοιναὶ μὲν ἡμῖν δωμάτων εὐπραξίαι:
ὅμως δὲ καὶ δέσποιναν ἐς τέκν᾽ εὐτυχεῖν
ἐβουλόμην ἂν τούς τ᾽ Ἐρεχθέως δόμους.
ὦ τέκνον, ἐς μὲν σὴν ἀνεύρεσιν θεὸς
ὀρθῶς ἔκρανε, καὶ συνῆψ᾽ ἐμοί τε σέ,
σύ τ᾽ αὖ τὰ φίλταθ᾽ ηὗρες οὐκ εἰδὼς πάρος.
ὃ δ᾽ ᾖξας ὀρθῶς, τοῦτο κἄμ᾽ ἔχει πόθος,
ὅπως σύ τ᾽, ὦ παῖ, μητέρ᾽ εὑρήσεις σέθεν,
ἐγώ θ᾽ ὁποίας μοι γυναικὸς ἐξέφυς.
χρόνῳ δὲ δόντες ταῦτ᾽ ἴσως εὕροιμεν ἄν.
ἀλλ᾽ ἐκλιπὼν θεοῦ δάπεδ᾽ ἀλητείαν τε σὴν
ἐς τὰς Ἀθήνας στεῖχε κοινόφρων πατρί,
οὗ σ᾽ ὄλβιον μὲν σκῆπτρον ἀναμένει πατρός,
πολὺς δὲ πλοῦτος: οὐδὲ θάτερον νοσῶν
δυοῖν κεκλήσῃ δυσγενὴς πένης θ᾽ ἅμα,
ἀλλ᾽ εὐγενής τε καὶ πολυκτήμων βίου.
σιγᾷς; τί πρὸς γῆν ὄμμα σὸν βαλὼν ἔχεις;
ἐς φροντίδας δ᾽ ἀπῆλθες, ἐκ δὲ χαρμονῆς
πάλιν μεταστὰς δεῖμα προσβάλλεις πατρί.
οὐ ταὐτὸν εἶδος φαίνεται τῶν πραγμάτων
πρόσωθεν ὄντων ἐγγύθεν θ᾽ ὁρωμένων.
ἐγὼ δὲ τὴν μὲν συμφορὰν ἀσπάζομαι,
πατέρα σ᾽ ἀνευρών: ὧν δὲ γιγνώσκω, πάτερ,
ἄκουσον. εἶναί φασι τὰς αὐτόχθονας
κλεινὰς Ἀθήνας οὐκ ἐπείσακτον γένος,
ἵν᾽ ἐσπεσοῦμαι δύο νόσω κεκτημένος,
πατρός τ᾽ ἐπακτοῦ καὐτὸς ὢν νοθαγενής.
καὶ τοῦτ᾽ ἔχων τοὔνειδος, ἀσθενὴς μὲν ὤν —

ἢν δ᾽ ἐς τὸ πρῶτον πόλεος ὁρμηθεὶς ζυγὸν
ζητῶ τις εἶναι, τῶν μὲν ἀδυνάτων ὕπο
μισησόμεσθα: λυπρὰ γὰρ τὰ κρείσσονα:
ὅσοι δέ, χρηστοὶ δυνάμενοί τ᾽ εἶναι σοφοί,
σιγῶσι κοὐ σπεύδουσιν ἐς τὰ πράγματα,
γέλωτ᾽ ἐν αὐτοῖς μωρίαν τε λήψομαι
οὐχ ἡσυχάζων ἐν πόλει φόβου πλέᾳ.
τῶν δ᾽ αὖ λογίων τε χρωμένων τε τῇ πόλει
ἐς ἀξίωμα βὰς πλέον φρουρήσομαι
ψήφοισιν. οὕτω γὰρ τάδ᾽, ὦ πάτερ, φιλεῖ:
οἳ τὰς πόλεις ἔχουσι κἀξιώματα,
τοῖς ἀνθαμίλλοις εἰσὶ πολεμιώτατοι.
ἐλθὼν δ᾽ ἐς οἶκον ἀλλότριον ἔπηλυς ὢν
γυναῖκά θ᾽ ὡς ἄτεκνον, ἣ κοινουμένη
τὰς συμφοράς σοι πρόσθεν, ἀπολαχοῦσα νῦν
αὐτὴ καθ᾽ αὑτὴν τὴν τύχην οἴσει πικρῶς,
πῶς οὐχ ὑπ᾽ αὐτῆς εἰκότως μισήσομαι,
ὅταν παραστῶ σοὶ μὲν ἐγγύθεν ποδός,
ἣ δ᾽ οὖσ᾽ ἄτεκνος τὰ σὰ φίλ᾽ εἰσορᾷ πικρῶς,
κᾆτ᾽ ἢ προδοὺς σύ μ᾽ ἐς δάμαρτα σὴν βλέπῃς
ἢ τἀμὰ τιμῶν δῶμα συγχέας ἔχῃς;
ὅσας σφαγὰς δὴ φαρμάκων τε θανασίμων
γυναῖκες ηὗρον ἀνδράσιν διαφθοράς.
ἄλλως τε τὴν σὴν ἄλοχον οἰκτίρω, πάτερ,
ἄπαιδα γηράσκουσαν: οὐ γὰρ ἀξία
πατέρων ἀπ᾽ ἐσθλῶν οὖσ᾽ ἀπαιδίᾳ νοσεῖν.
τυραννίδος δὲ τῆς μάτην αἰνουμένης
τὸ μὲν πρόσωπον ἡδύ, τἀν δόμοισι δὲ
λυπηρά: τίς γὰρ μακάριος, τίς εὐτυχής,
ὅστις δεδοικὼς καὶ παραβλέπων βίον
αἰῶνα τείνει; δημότης ἂν εὐτυχὴς
ζῆν ἂν θέλοιμι μᾶλλον ἢ τύραννος ὤν,
ᾧ τοὺς πονηροὺς ἡδονὴ φίλους ἔχειν,
ἐσθλοὺς δὲ μισεῖ κατθανεῖν φοβούμενος.
εἴποις ἂν ὡς ὁ χρυσὸς ἐκνικᾷ τάδε,
πλουτεῖν τε τερπνόν; οὐ φιλῶ ψόφους κλύειν
ἐν χερσὶ σῴζων ὄλβον οὐδ᾽ ἔχειν πόνους:
εἴη γ᾽ ἐμοὶ μὲν μέτρια μὴ λυπουμένῳ.
ἃ δ᾽ ἐνθάδ᾽ εἶχον ἀγάθ᾽ ἄκουσόν μου, πάτερ:
τὴν φιλτάτην μὲν πρῶτον ἀνθρώπῳ σχολὴν
ὄχλον τε μέτριον, οὐδέ μ᾽ ἐξέπληξ᾽ ὁδοῦ
πονηρὸς οὐδείς: κεῖνο δ᾽ οὐκ ἀνασχετόν,
εἴκειν ὁδοῦ χαλῶντα τοῖς κακίοσιν.
θεῶν δ᾽ ἐν εὐχαῖς † ἢ γόοισιν ἦ † βροτῶν,
ὑπηρετῶν χαίρουσιν, οὐ γοωμένοις.
καὶ τοὺς μὲν ἐξέπεμπον, οἳ δ᾽ ἧκον ξένοι,
ὥσθ᾽ ἡδὺς αἰεὶ καινὸς ἐν καινοῖσιν ἦ.
ὃ δ᾽ εὐκτὸν ἀνθρώποισι, κἂν ἄκουσιν ᾖ,
δίκαιον εἶναί μ᾽ ὁ νόμος ἡ φύσις θ᾽ ἅμα
παρεῖχε τῷ θεῷ. ταῦτα συννοούμενος
κρείσσω νομίζω τἀνθάδ᾽ ἢ τἀκεῖ, πάτερ.
ἔα δ᾽ ἔμ᾽ αὐτοῦ ζῆν: ἴση γὰρ ἡ χάρις,
μεγάλοισι χαίρειν σμικρά θ᾽ ἡδέως ἔχειν.
καλῶς ἔλεξας, εἴπερ οὓς ἐγὼ φιλῶ
ἐν τοῖσι σοῖσιν εὐτυχήσουσιν φίλοις.
παῦσαι λόγων τῶνδ᾽, εὐτυχεῖν δ᾽ ἐπίστασο:
θέλω γὰρ οὗπέρ σ᾽ ηὗρον ἄρξασθαι, τέκνον,
κοινῆς τραπέζης, δαῖτα πρὸς κοινὴν πεσών,
θῦσαί θ᾽ ἅ σου πρὶν γενέθλι᾽ οὐκ ἐθύσαμεν.
καὶ νῦν μὲν ὡς δὴ ξένον ἄγων σ᾽ ἐφέστιον
δείπνοισι τέρψω, τῆς δ᾽ Ἀθηναίων χθονὸς
ἄξω θεατὴν δῆθεν, ὡς οὐκ ὄντ᾽ ἐμόν.
καὶ γὰρ γυναῖκα τὴν ἐμὴν οὐ βούλομαι
λυπεῖν ἄτεκνον οὖσαν αὐτὸς εὐτυχῶν.
χρόνῳ δὲ καιρὸν λαμβάνων προσάξομαι
δάμαρτ᾽ ἐᾶν σε σκῆπτρα τἄμ᾽ ἔχειν χθονός.
Ἴωνα δ᾽ ὀνομάζω σε τῇ τύχῃ πρέπον,
ὁθούνεκ᾽ ἀδύτων ἐξιόντι μοι θεοῦ
ἴχνος συνῆψας πρῶτος. ἀλλὰ τῶν φίλων
πλήρωμ᾽ ἀθροίσας βουθύτῳ σὺν ἡδονῇ
πρόσειπε, μέλλων Δελφίδ᾽ ἐκλιπεῖν πόλιν.
ὑμῖν δὲ σιγᾶν, δμωΐδες, λέγω τάδε,
ἢ θάνατον εἰπούσαισι πρὸς δάμαρτ᾽ ἐμήν.
στείχοιμ᾽ ἄν. ἓν δὲ τῆς τύχης ἄπεστί μοι:
εἰ μὴ γὰρ ἥτις μ᾽ ἔτεκεν εὑρήσω, πάτερ,
ἀβίωτον ἡμῖν. εἰ δ᾽ ἐπεύξασθαι χρεών,
ἐκ τῶν Ἀθηνῶν μ᾽ ἡ τεκοῦσ᾽ εἴη γυνή,
ὥς μοι γένηται μητρόθεν παρρησία.
καθαρὰν γὰρ ἤν τις ἐς πόλιν πέσῃ ξένος,
κἂν τοῖς λόγοισιν ἀστὸς ᾖ, τό γε στόμα
δοῦλον πέπαται κοὐκ ἔχει παρρησίαν.
ὦ πρέσβυ παιδαγώγ᾽ Ἐρεχθέως πατρὸς
τοὐμοῦ ποτ᾽ ὄντος, ἡνίκ᾽ ἦν ἔτ᾽ ἐν φάει,
ἔπαιρε σαυτὸν πρὸς θεοῦ χρηστήρια,
ὥς μοι συνησθῇς, εἴ τι Λοξίας ἄναξ
θέσπισμα παίδων ἐς γονὰς ἐφθέγξατο.
σὺν τοῖς φίλοις γὰρ ἡδὺ μὲν πράσσειν καλῶς:
ἃ μὴ γένοιτο δ᾽, εἴ τι τυγχάνοι κακόν,
ἐς ὄμματ᾽ εὔνου φωτὸς ἐμβλέψαι γλυκύ.
ἐγὼ δέ σ᾽, ὥσπερ καὶ σὺ πατέρ᾽ ἐμόν ποτε,
δέσποιν᾽ ὅμως οὖσ᾽ ἀντικηδεύω πατρός.
ὦ θύγατερ, ἄξι᾽ ἀξίων γεννητόρων
ἤθη φυλάσσεις, κοὐ καταισχύνασ᾽ ἔχεις
τοὺς σοὺς παλαιούς, ἐκγόνους αὐτόχθονας.
ἕλχ᾽ ἕλκε πρὸς μέλαθρα καὶ κόμιζέ με.
αἰπεινά τοι μαντεῖα: τοῦ γήρως δέ μοι
συνεκπονοῦσα κῶλον ἰατρὸς γενοῦ.
ἕπου νυν: ἴχνος δ᾽ ἐκφύλασσ᾽ ὅπου τίθης.

τὸ τοῦ ποδὸς μὲν βραδύ, τὸ τοῦ δὲ νοῦ ταχύ.
βάκτρῳ δ᾽ ἐρείδου περιφερῆ στίβον χθονός.
καὶ τοῦτο τυφλόν, ὅταν ἐγὼ βλέπω βραχύ.
ὀρθῶς ἔλεξας: ἀλλὰ μὴ παρῇς κόπῳ.
οὔκουν ἑκών γε: τοῦ δ᾽ ἀπόντος οὐ κρατῶ.
γυναῖκες, ἱστῶν τῶν ἐμῶν καὶ κερκίδος
δούλευμα πιστόν, τίνα τύχην λαβὼν πόσις
βέβηκε παίδων, ὧνπερ οὕνεχ᾽ ἥκομεν;
σημήνατ᾽: εἰ γὰρ ἀγαθά μοι μηνύσετε,
οὐκ εἰς ἀπίστους δεσπότας βαλεῖς χάριν.

τὸ φροίμιον μὲν τῶν λόγων οὐκ εὐτυχές.

ἀλλ᾽ ἦ τι θεσφάτοισι δεσποτῶν νοσῶ;
εἶἑν: τί δρῶμεν; θάνατος ὧν κεῖται πέρι ...
τίς ἥδε μοῦσα, χὡ φόβος τίνων πέρι;
εἴπωμεν ἢ σιγῶμεν; ἢ τί δράσομεν;
εἴφ᾽: ὡς ἔχεις γε συμφοράν τιν᾽ εἰς ἐμέ.
εἰρήσεταί τοι, κεἰ θανεῖν μέλλω διπλῇ.
οὐκ ἔστι σοι, δέσποιν᾽, ἐπ᾽ ἀγκάλαις λαβεῖν
τέκν᾽, οὐδὲ μαστῷ σῷ προσαρμόσαι ποτέ.

εἰ ταὐτὰ πράσσων δεσπότης τῆς συμφορᾶς
κοινωνός ἐστιν, ἢ μόνη σὺ δυστυχεῖς.
κείνῳ μέν, ὦ γεραιέ, παῖδα Λοξίας
ἔδωκεν, ἰδίᾳ δ᾽ εὐτυχεῖ ταύτης δίχα.

πότερα δὲ φῦναι δεῖ γυναικὸς ἔκ τινος
τὸν παῖδ᾽ ὃν εἶπας, ἢ γεγῶτ᾽ ἐθέσπισεν;
ἤδη πεφυκότ᾽ ἐκτελῆ νεανίαν
δίδωσιν αὐτῷ Λοξίας: παρῆ δ᾽ ἐγώ.

κἄμοιγε. πῶς δ᾽ ὁ χρησμὸς ἐκπεραίνεται,
σαφέστερόν μοι φράζε, χὥστις ἔσθ᾽ ὁ παῖς.
ὅτῳ ξυναντήσειεν ἐκ θεοῦ συθεὶς
πρώτῳ πόσις σός, παῖδ᾽ ἔδωκ᾽ αὐτῷ θεός.

τίς οὖν ἐχρήσθη; τῷ συνῆψ᾽ ἴχνος ποδὸς
πόσις ταλαίνης; πῶς δὲ ποῦ νιν εἰσιδών;
οἶσθ᾽, ὦ φίλη δέσποινα, τὸν νεανίαν
ὃς τόνδ᾽ ἔσαιρε ναόν; οὗτος ἔσθ᾽ ὁ παῖς.

ὄνομα δὲ ποῖον αὐτὸν ὀνομάζει πατήρ;
οἶσθ᾽, ἢ σιωπῇ τοῦτ᾽ ἀκύρωτον μένει;
Ἴων᾽, ἐπείπερ πρῶτος ἤντησεν πατρί.
μητρὸς δ᾽ ὁποίας ἐστὶν — οὐκ ἔχω φράσαι.
φροῦδος δ᾽ — ἵν᾽ εἰδῇς πάντα τἀπ᾽ ἐμοῦ, γέρον —
παιδὸς προθύσων ξένια καὶ γενέθλια
σκηνὰς ἐς ἱερὰς τῆσδε λαθραίως πόσις,
κοινὴν ξυνάψων δαῖτα παιδὶ τῷ νέῳ.
δέσποινα, προδεδόμεσθα — σὺν γάρ σοι νοσῶ —
τοῦ σοῦ πρὸς ἀνδρός, καὶ μεμηχανημένως
ὑβριζόμεσθα δωμάτων τ᾽ Ἐρεχθέως
ἐκβαλλόμεσθα. καὶ σὸν οὐ στυγῶν πόσιν
λέγω, σὲ μέντοι μᾶλλον ἢ κεῖνον φιλῶν:
ὅστις σε γήμας ξένος ἐπεισελθὼν πόλιν
καὶ δῶμα καὶ σὴν παραλαβὼν παγκληρίαν,
ἄλλης γυναικὸς παῖδας ἐκκαρπούμενος
λάθρα πέφηνεν: ὡς λάθρα δ᾽, ἐγὼ φράσω.
ἐπεί σ᾽ ἄτεκνον ᾔσθετ᾽, οὐκ ἔστεργέ σοι
ὅμοιος εἶναι τῆς τύχης τ᾽ ἴσον φέρειν,
λαβὼν δὲ δοῦλα λέκτρα νυμφεύσας λάθρα
τὸν παῖδ᾽ ἔφυσεν, ἐξενωμένον δέ τῳ
Δελφῶν δίδωσιν ἐκτρέφειν. ὃ δ᾽ ἐν θεοῦ
δόμοισιν ἄφετος, ὡς λάθοι, παιδεύεται.
νεανίαν δ᾽ ὡς ᾔσθετ᾽ ἐκτεθραμμένον,
ἐλθεῖν σ᾽ ἔπεισε δεῦρ᾽ ἀπαιδίας χάριν.
κᾆθ᾽ ὁ θεὸς οὐκ ἐψεύσαθ᾽, ὅδε δ᾽ ἐψεύσατο
πάλαι τρέφων τὸν παῖδα, κἄπλεκεν πλοκὰς
τοιάσδ᾽: ἁλοὺς μὲν ἀνέφερ᾽ ἐς τὸν δαίμονα,
ἐλθὼν δὲ καὶ τὸν χρόνον ἀμύνεσθαι θέλων
τυραννίδ᾽ αὐτῷ περιβαλεῖν ἔμελλε γῆς.
καινὸν δὲ τοὔνομ᾽ ἀνὰ χρόνον πεπλασμένον
Ἴων, ἰόντι δῆθεν ὅτι συνήντετο.
οἴμοι, κακούργους ἄνδρας ὡς αἰεὶ στυγῶ,
οἳ συντιθέντες τἄδικ᾽ εἶτα μηχαναῖς
κοσμοῦσι. φαῦλον χρηστὸν ἂν λαβεῖν φίλον
θέλοιμι μᾶλλον ἢ κακὸν σοφώτερον.
καὶ τῶνδ᾽ ἁπάντων ἔσχατον πείσῃ κακόν:
ἀμήτορ᾽, ἀναρίθμητον, ἐκ δούλης τινὸς
γυναικός, ἐς σὸν δῶμα δεσπότην ἄγειν.
ἁπλοῦν ἂν ἦν γὰρ τὸ κακόν, εἰ παρ᾽ εὐγενοῦς
μητρός, πιθών σε, σὴν λέγων ἀπαιδίαν,
ἐσῴκισ᾽ οἴκους: εἰ δὲ σοὶ τόδ᾽ ἦν πικρόν,
τῶν Αἰόλου νιν χρῆν ὀρεχθῆναι γάμων.
ἐκ τῶνδε δεῖ σε δὴ γυναικεῖόν τι δρᾶν:
ἢ γὰρ ξίφος λαβοῦσαν ἢ δόλῳ τινὶ
ἢ φαρμάκοισι σὸν κατακτεῖναι πόσιν
καὶ παῖδα, πρὶν σοὶ θάνατον ἐκ κείνων μολεῖν.
εἰ γάρ γ᾽ ὑφήσεις τοῦδ᾽, ἀπαλλάξῃ βίου.
δυοῖν γὰρ ἐχθροῖν εἰς ἓν ἐλθόντοιν στέγος,
ἢ θάτερον δεῖ δυστυχεῖν ἢ θάτερον.
ἐγὼ μὲν οὖν σοι καὶ συνεκπονεῖν θέλω,
καὶ συμφονεύειν παῖδ᾽ ἐπεισελθὼν δόμους
οὗ δαῖθ᾽ ὁπλίζει, καὶ τροφεῖα δεσπόταις
ἀποδοὺς θανεῖν τε ζῶν τε φέγγος εἰσορᾶν.
ἓν γάρ τι τοῖς δούλοισιν αἰσχύνην φέρει,
τοὔνομα: τὰ δ᾽ ἄλλα πάντα τῶν ἐλευθέρων
οὐδὲν κακίων δοῦλος, ὅστις ἐσθλὸς ᾖ.
κἀγώ, φίλη δέσποινα, συμφορὰν θέλω
κοινουμένη τήνδ᾽ ἢ θανεῖν ἢ ζῆν καλῶς.

οἴμοι, μέγας θησαυρὸς ὡς ἀνοίγνυται
κακῶν, ἐφ᾽ οἷσι πᾶς ἂν ἐκβάλοι δάκρυ.
ὦ θύγατερ, οὔτοι σὸν βλέπων ἐμπίμπλαμαι
πρόσωπον, ἔξω δ᾽ ἐγενόμην γνώμης ἐμῆς.
κακῶν γὰρ ἄρτι κῦμ᾽ ὑπεξαντλῶν φρενί,
πρύμνηθεν αἴρει μ᾽ ἄλλο σῶν λόγων ὕπο,
οὓς ἐκβαλοῦσα τῶν παρεστώτων κακῶν
μετῆλθες ἄλλων πημάτων κακὰς ὁδούς.
τί φῄς; τίνα λόγον Λοξίου κατηγορεῖς;
ποῖον τεκεῖν φῂς παῖδα; ποῦ θεῖναι πόλεως
θηρσὶν φίλον τύμβευμ᾽; ἄνελθέ μοι πάλιν.
αἰσχύνομαι μέν σ᾽, ὦ γέρον, λέξω δ᾽ ὅμως.
ὡς συστενάζειν γ᾽ οἶδα γενναίως φίλοις.
ἄκουε τοίνυν: οἶσθα Κεκροπίας πέτρας
πρόσβορρον ἄντρον, ἃς Μακρὰς κικλήσκομεν;
οἶδ᾽, ἔνθα Πανὸς ἄδυτα καὶ βωμοὶ πέλας.
ἐνταῦθ᾽ ἀγῶνα δεινὸν ἠγωνίσμεθα.
τίν᾽; ὡς ἀπαντᾷ δάκρυά μοι τοῖς σοῖς λόγοις.
Φοίβῳ ξυνῆψ᾽ ἄκουσα δύστηνον γάμον.
ὦ θύγατερ, ἆρ᾽ ἦν ταῦθ᾽ ἅ γ᾽ ᾐσθόμην ἐγώ;
οὐκ οἶδ᾽: ἀληθῆ δ᾽ εἰ λέγεις φαίημεν ἄν.
νόσον κρυφαίαν ἡνίκ᾽ ἔστενες λάθρα;
τότ᾽ ἦν ἃ νῦν σοι φανερὰ σημαίνω κακά.
κᾆτ᾽ ἐξέκλεψας πῶς Ἀπόλλωνος γάμους;
ἔτεκον — ἀνάσχου ταῦτ᾽ ἐμοῦ κλύων, γέρον.
ποῦ; τίς λοχεύει σ᾽; ἢ μόνη μοχθεῖς τάδε;
μόνη κατ᾽ ἄντρον οὗπερ ἐζεύχθην γάμοις.
ὁ παῖς δὲ ποῦ 'στιν; ἵνα σὺ μηκέτ᾽ ᾖς ἄπαις.
τέθνηκεν, ὦ γεραιέ, θηρσὶν ἐκτεθείς.
τέθνηκ᾽; Ἀπόλλων δ᾽ ὁ κακὸς οὐδὲν ἤρκεσεν;
οὐκ ἤρκεσ᾽: Ἅιδου δ᾽ ἐν δόμοις παιδεύεται.
τίς γάρ νιν ἐξέθηκεν; οὐ γὰρ δὴ σύ γε.
ἡμεῖς, ἐν ὄρφνῃ σπαργανώσαντες πέπλοις.
οὐδὲ ξυνῄδει σοί τις ἔκθεσιν τέκνου;
αἱ ξυμφοραί γε καὶ τὸ λανθάνειν μόνον.
καὶ πῶς ἐν ἄντρῳ παῖδα σὸν λιπεῖν ἔτλης;
πῶς δ᾽ οἰκτρὰ πολλὰ στόματος ἐκβαλοῦσ᾽ ἔπη —

τλήμων σὺ τόλμης, ὁ δὲ θεὸς μᾶλλον σέθεν.
εἰ παῖδά γ᾽ εἶδες χεῖρας ἐκτείνοντά μοι.
μαστὸν διώκοντ᾽ ἦ πρὸς ἀγκάλαις πεσεῖν;
ἐνταῦθ᾽, ἵν᾽ οὐκ ὢν ἄδικ᾽ ἔπασχεν ἐξ ἐμοῦ.
σοὶ δ᾽ ἐς τί δόξ᾽ ἐσῆλθεν ἐκβαλεῖν τέκνον;
ὡς τὸν θεὸν σῴζοντα τόν γ᾽ αὑτοῦ γόνον.
οἴμοι, δόμων σῶν ὄλβος ὡς χειμάζεται.
τί κρᾶτα κρύψας, ὦ γέρον, δακρυρροεῖς;
σὲ καὶ πατέρα σὸν δυστυχοῦντας εἰσορῶ.
τὰ θνητὰ τοιαῦτ᾽: οὐδὲν ἐν ταὐτῷ μένει.
μή νυν ἔτ᾽ οἴκτων, θύγατερ, ἀντεχώμεθα.
τί γάρ με χρὴ δρᾶν; ἀπορία τὸ δυστυχεῖν.
τὸν πρῶτον ἀδικήσαντά σ᾽ ἀποτίνου θεόν.
καὶ πῶς τὰ κρείσσω θνητὸς οὖσ᾽ ὑπερδράμω;
πίμπρη τὰ σεμνὰ Λοξίου χρηστήρια.
δέδοικα: καὶ νῦν πημάτων ἄδην ἔχω.
τὰ δυνατά νυν τόλμησον, ἄνδρα σὸν κτανεῖν.
αἰδούμεθ᾽ εὐνὰς τὰς τόθ᾽ ἡνίκ᾽ ἐσθλὸς ἦν.
νῦν δ᾽ ἀλλὰ παῖδα τὸν ἐπὶ σοὶ πεφηνότα.
πῶς; εἰ γὰρ εἴη δυνατόν: ὡς θέλοιμί γ᾽ ἄν.
ξιφηφόρους σοὺς ὁπλίσασ᾽ ὀπάονας.
στείχοιμ᾽ ἄν: ἀλλὰ ποῦ γενήσεται τόδε;
ἱεραῖσιν ἐν σκηναῖσιν, οὗ θοινᾷ φίλους.
ἐπίσημον ὁ φόνος, καὶ τὸ δοῦλον ἀσθενές.
ὤμοι, κακίζῃ: φέρε, σὺ νῦν βούλευέ τι.
καὶ μὴν ἔχω γε δόλια καὶ δραστήρια.
ἀμφοῖν ἂν εἴην τοῖνδ᾽ ὑπηρέτης ἐγώ.
ἄκουε τοίνυν: οἶσθα γηγενῆ μάχην;
οἶδ᾽, ἣν Φλέγρᾳ Γίγαντες ἔστησαν θεοῖς.
ἐνταῦθα Γοργόν᾽ ἔτεκε Γῆ, δεινὸν τέρας.
ἦ παισὶν αὑτῆς σύμμαχον, θεῶν πόνον;
ναί: καί νιν ἔκτειν᾽ ἡ Διὸς Παλλὰς θεά.
ποῖόν τι μορφῆς σχῆμ᾽ ἔχουσαν ἀγρίας;
θώρακ᾽ ἐχίδνης περιβόλοις ὡπλισμένον.
ἆρ᾽ οὗτός ἐσθ᾽ ὁ μῦθος ὃν κλύω πάλαι;
ταύτης Ἀθάναν δέρος ἐπὶ στέρνοις ἔχειν.
ἣν αἰγίδ᾽ ὀνομάζουσι, Παλλάδος στολήν;
τόδ᾽ ἔσχεν ὄνομα θεῶν ὅτ᾽ ᾖξεν ἐς δόρυ.
τί δῆτα, θύγατερ, τοῦτο σοῖς ἐχθροῖς βλάβος;
Ἐριχθόνιον οἶσθ᾽, ἢ — ; τί δ᾽ οὐ μέλλεις, γέρον;
ὃν πρῶτον ὑμῶν πρόγονον ἐξανῆκε γῆ;
τούτῳ δίδωσι Παλλὰς ὄντι νεογόνῳ —
τί χρῆμα; μέλλον γάρ τι προσφέρεις ἔπος.
δισσοὺς σταλαγμοὺς αἵματος Γοργοῦς ἄπο.
ἰσχὺν ἔχοντας τίνα πρὸς ἀνθρώπου φύσιν;
τὸν μὲν θανάσιμον, τὸν δ᾽ ἀκεσφόρον νόσων.
ἐν τῷ καθάψασ᾽ ἀμφὶ παιδὶ σώματος;
χρυσοῖσι δεσμοῖς: ὁ δὲ δίδωσ᾽ ἐμῷ πατρί.
κείνου δὲ κατθανόντος ἐς σὲ ἀφίκετο;
ναί: κἀπὶ καρπῷ γ᾽ αὔτ᾽ ἐγὼ χερὸς φέρω.
πῶς οὖν κέκρανται δίπτυχον δῶρον θεᾶς;
κοίλης μὲν ὅστις φλεβὸς ἀπέσταξεν φόνῳ —
τί τῷδε χρῆσθαι; δύνασιν ἐκφέρει τίνα;
νόσους ἀπείργει καὶ τροφὰς ἔχει βίου.
ὁ δεύτερος δ᾽ ἀριθμὸς ὧν λέγεις τί δρᾷ;
κτείνει, δρακόντων ἰὸς ὢν τῶν Γοργόνος.
ἐς ἓν δὲ κραθέντ᾽ αὐτὸν ἢ χωρὶς φορεῖς;
χωρίς: κακῷ γὰρ ἐσθλὸν οὐ συμμείγνυται.
ὦ φιλτάτη παῖ, πάντ᾽ ἔχεις ὅσων σε δεῖ.
τούτῳ θανεῖται παῖς: σὺ δ᾽ ὁ κτείνων ἔσῃ.
ποῦ καὶ τί δράσας; σὸν λέγειν, τολμᾶν δ᾽ ἐμόν.
ἐν ταῖς Ἀθήναις, δῶμ᾽ ὅταν τοὐμὸν μόλῃ.
οὐκ εὖ τόδ᾽ εἶπας: καὶ σὺ γὰρ τοὐμὸν ψέγεις.
πῶς; ἆρ᾽ ὑπείδου τοῦθ᾽ ὃ κἄμ᾽ ἐσέρχεται;
σὺ παῖδα δόξεις διολέσαι, κεἰ μὴ κτενεῖς.
ὀρθῶς: φθονεῖν γάρ φασι μητρυιὰς τέκνοις.
αὐτοῦ νυν αὐτὸν κτεῖν᾽, ἵν᾽ ἀρνήσῃ φόνους.
προλάζυμαι γοῦν τῷ χρόνῳ τῆς ἡδονῆς.
καὶ σόν γε λήσεις πόσιν ἅ σε σπεύδει λαθεῖν.
οἶσθ᾽ οὖν ὃ δρᾶσον; χειρὸς ἐξ ἐμῆς λαβὼν
χρύσωμ᾽ Ἀθάνας τόδε, παλαιὸν ὄργανον,
ἐλθὼν ἵν᾽ ἡμῖν βουθυτεῖ λάθρα πόσις,
δείπνων ὅταν λήγωσι καὶ σπονδὰς θεοῖς
μέλλωσι λείβειν, ἐν πέπλοις ἔχων τόδε
κάθες βαλὼν ἐς πῶμα τῷ νεανίᾳ —
ἰδίᾳ δέ, μή τι πᾶσι, χωρίσας ποτὸν
τῷ τῶν ἐμῶν μέλλοντι δεσπόζειν δόμων.
κἄνπερ διέλθῃ λαιμόν, οὔποθ᾽ ἵξεται
κλεινὰς Ἀθήνας, κατθανὼν δ᾽ αὐτοῦ μενεῖ.
σὺ μέν νυν εἴσω προξένων μέθες πόδα:
ἡμεῖς δ᾽ ἐφ᾽ ᾧ τετάγμεθ᾽ ἐκπονήσομεν.
ἄγ᾽, ὦ γεραιὲ πούς, νεανίας γενοῦ
ἔργοισι, κεἰ μὴ τῷ χρόνῳ πάρεστί σοι.
ἐχθρὸν δ᾽ ἐπ᾽ ἄνδρα στεῖχε δεσποτῶν μέτα,
καὶ συμφόνευε καὶ συνεξαίρει δόμων.
τὴν δ᾽ εὐσέβειαν εὐτυχοῦσι μὲν καλὸν
τιμᾶν: ὅταν δὲ πολεμίους δρᾶσαι κακῶς
θέλῃ τις, οὐδεὶς ἐμποδὼν κεῖται νόμος.

κλειναὶ γυναῖκες, ποῦ κόρην Ἐρεχθέως,
δέσποιναν εὕρω; πανταχῇ γὰρ ἄστεως
ζητῶν νιν ἐξέπλησα κοὐκ ἔχω λαβεῖν.
τί δ᾽ ἔστιν, ὦ ξύνδουλε; τίς προθυμία
ποδῶν ἔχει σε, καὶ λόγους τίνας φέρεις;
θηρώμεθ᾽: ἀρχαὶ δ᾽ ἁπιχώριοι χθονὸς
ζητοῦσιν αὐτήν, ὡς θάνῃ πετρουμένη.
οἴμοι, τί λέξεις; οὔτι που λελήμμεθα
κρυφαῖον ἐς παῖδ᾽ ἐκπορίζουσαι φόνον;
ἔγνως; — μεθέξεις οὐκ ἐν ὑστάτοις κακοῦ.
ὤφθη δὲ πῶς τὰ κρυπτὰ μηχανήματα;
τὸ μὴ δίκαιον τῆς δίκης ἡσσώμενον
ἐξηῦρεν ὁ θεός, οὐ μιανθῆναι θέλων.
πῶς; ἀντιάζω σ᾽ ἱκέτις ἐξειπεῖν τάδε.
πεπυσμέναι γάρ, εἰ θανεῖν ὅμως χρεών,
ἥδιον ἂν θάνοιμεν, εἴθ᾽ ὁρᾶν φάος.
ἐπεὶ θεοῦ μαντεῖον ᾤχετ᾽ ἐκλιπὼν
πόσις Κρεούσης, παῖδα τὸν καινὸν λαβὼν
πρὸς δεῖπνα θυσίας θ᾽ ἃς θεοῖς ὡπλίζετο,
Ξοῦθος μὲν ᾤχετ᾽ ἔνθα πῦρ πηδᾷ θεοῦ
βακχεῖον, ὡς σφαγαῖσι Διονύσου πέτρας
δεύσειε δισσὰς παιδὸς ἀντ᾽ ὀπτηρίων,
λέξας: Σὺ μὲν νῦν, τέκνον, ἀμφήρεις μένων
σκηνὰς ἀνίστη τεκτόνων μοχθήμασι.
θύσας δὲ Γενέταις Θεοῖσιν ἢν μακρὸν χρόνον
μένω, παροῦσι δαῖτες ἔστωσαν φίλοις.
λαβὼν δὲ μόσχους ᾤχεθ᾽: ὁ δὲ νεανίας
σεμνῶς ἀτοίχους περιβολὰς σκηνωμάτων
ὀρθοστάταις ἱδρύεθ᾽, ἡλίου βολὰς
καλῶς φυλάξας, οὔτε πρὸς μέσας φλογὸς
ἀκτῖνας, οὔτ᾽ αὖ πρὸς τελευτώσας βίον,
πλέθρου σταθμήσας μῆκος εἰς εὐγωνίαν,
μέτρημ᾽ ἔχουσαν τοὐν μέσῳ γε μυρίων
ποδῶν ἀριθμόν, ὡς λέγουσιν οἱ σοφοί,
ὡς πάντα Δελφῶν λαὸν ἐς θοίνην καλῶν.
λαβὼν δ᾽ ὑφάσμαθ᾽ ἱερὰ θησαυρῶν πάρα
κατεσκίαζε, θαύματ᾽ ἀνθρώποις ὁρᾶν.
πρῶτον μὲν ὀρόφῳ πτέρυγα περιβάλλει πέπλων,
ἀνάθημα Δίου παιδός, οὓς Ἡρακλέης
Ἀμαζόνων σκυλεύματ᾽ ἤνεγκεν θεῷ.
ἐνῆν δ᾽ ὑφανταὶ γράμμασιν τοιαίδ᾽ ὑφαί,
Οὐρανὸς ἀθροίζων ἄστρ᾽ ἐν αἰθέρος κύκλῳ.
ἵππους μὲν ἤλαυν᾽ ἐς τελευταίαν φλόγα
Ἥλιος, ἐφέλκων λαμπρὸν Ἑσπέρου φάος:
μελάμπεπλος δὲ Νὺξ ἀσείρωτον ζυγοῖς
ὄχημ᾽ ἔπαλλεν, ἄστρα δ᾽ ὡμάρτει θεᾷ:
Πλειὰς μὲν ᾔει μεσοπόρου δι᾽ αἰθέρος
ὅ τε ξιφήρης Ὠρίων, ὕπερθε δὲ
Ἄρκτος στρέφουσ᾽ οὐραῖα χρυσήρη πόλῳ:
κύκλος δὲ πανσέληνος ἠκόντιζ᾽ ἄνω
μηνὸς διχήρης, Ὑάδες τε, ναυτίλοις
σαφέστατον σημεῖον, ἥ τε φωσφόρος
Ἕως διώκουσ᾽ ἄστρα. τοίχοισιν δ᾽ ἔπι
ἤμπισχεν ἄλλα βαρβάρων ὑφάσματα:
εὐηρέτμους ναῦς ἀντίας Ἑλληνίσιν,
καὶ μιξόθηρας φῶτας, ἱππείας τ᾽ ἄγρας
ἐλάφων, λεόντων τ᾽ ἀγρίων θηράματα.
κατ᾽ εἰσόδους δὲ Κέκροπα θυγατέρων πέλας
σπείραισιν εἱλίσσοντ᾽, Ἀθηναίων τινὸς
ἀνάθημα: χρυσέους τ᾽ ἐν μέσῳ συσσιτίῳ
κρατῆρας ἔστησ᾽. ἐν δ᾽ ἄκροισι βὰς ποσὶ
κῆρυξ ἀνεῖπε τὸν θέλοντ᾽ ἐγχωρίων
ἐς δαῖτα χωρεῖν. ὡς δ᾽ ἐπληρώθη στέγη,
στεφάνοισι κοσμηθέντες εὐόχθου βορᾶς
ψυχὴν ἐπλήρουν. ὡς δ᾽ ἀνεῖσαν ἡδονήν,

ἔστη, γέλων δ᾽ ἔθηκε συνδείπνοις πολύν,
πρόθυμα πράσσων: ἔκ τε γὰρ κρωσσῶν ὕδωρ
χεροῖν ἔπεμπε νίπτρα, κἀξεθυμία
σμύρνης ἱδρῶτα, χρυσέων τ᾽ ἐκπωμάτων
ἦρχ᾽, αὐτὸς αὑτῷ τόνδε προστάξας πόνον.
ἐπεὶ δ᾽ ἐς αὐλοὺς ἧκον ἐς κρατῆρά τε
κοινόν, γέρων ἔλεξ᾽: Ἀφαρπάζειν χρεὼν
οἰνηρὰ τεύχη σμικρά, μεγάλα δ᾽ ἐσφέρειν,
ὡς θᾶσσον ἔλθωσ᾽ οἵδ᾽ ἐς ἡδονὰς φρενῶν.
ἦν δὴ φερόντων μόχθος ἀργυρηλάτους
χρυσέας τε φιάλας: ὃ δὲ λαβὼν ἐξαίρετον,
ὡς τῷ νέῳ δὴ δεσπότῃ χάριν φέρων,
ἔδωκε πλῆρες τεῦχος, εἰς οἶνον βαλὼν
ὅ φασι δοῦναι φάρμακον δραστήριον
δέσποιναν, ὡς παῖς ὁ νέος ἐκλίποι φάος:
κοὐδεὶς τάδ᾽ ᾔδειν. ἐν χεροῖν ἔχοντι δὲ
σπονδὰς μετ᾽ ἄλλων παιδὶ τῷ πεφηνότι
βλασφημίαν τις οἰκετῶν ἐφθέγξατο:
ὁ δ᾽, ὡς ἐν ἱερῷ μάντεσίν τ᾽ ἐσθλοῖς τραφείς,
οἰωνὸν ἔθετο, κἀκέλευσ᾽ ἄλλον νέον
κρατῆρα πληροῦν: τὰς δὲ πρὶν σπονδὰς θεοῦ
δίδωσι γαίᾳ, πᾶσί τ᾽ ἐκσπένδειν λέγει.
σιγὴ δ᾽ ὑπῆλθεν. ἐκ δ᾽ ἐπίμπλαμεν δρόσου
κρατῆρας ἱεροὺς Βυβλίνου τε πώματος.
κἀν τῷδε μόχθῳ πτηνὸς ἐσπίπτει δόμοις
κῶμος πελειῶν — Λοξίου γὰρ ἐν δόμοις
ἄτρεστα ναίουσ᾽ — ὡς δ᾽ ἀπέσπεισαν μέθυ,
ἐς αὐτὸ χείλη πώματος κεχρημέναι
καθῆκαν, εἷλκον δ᾽ εὐπτέρους ἐς αὐχένας.
καὶ ταῖς μὲν ἄλλαις ἄνοσος ἦν λοιβὴ θεοῦ:
ἣ δ᾽ ἕζετ᾽ ἔνθ᾽ ὁ καινὸς ἔσπεισεν γόνος,
ποτοῦ τ᾽ ἐγεύσατ᾽, εὐθὺς εὔπτερον δέμας
ἔσεισε κἀβάκχευσεν, ἐκ δ᾽ ἔκλαγξ᾽ ὄπα
ἀξύνετον αἰάζουσ᾽: ἐθάμβησεν δὲ πᾶς
θοινατόρων ὅμιλος ὄρνιθος πόνους.
θνῄσκει δ᾽ ἀπασπαίρουσα, φοινικοσκελεῖς
χηλὰς παρεῖσα. γυμνὰ δ᾽ ἐκ πέπλων μέλη
ὑπὲρ τραπέζης ἧχ᾽ ὁ μαντευτὸς γόνος,
βοᾷ δέ: Τίς μ᾽ ἔμελλεν ἀνθρώπων κτενεῖν;
σήμαινε, πρέσβυ: σὴ γὰρ ἡ προθυμία,
καὶ πῶμα χειρὸς σῆς ἐδεξάμην πάρα.
εὐθὺς δ᾽ ἐρευνᾷ γραῖαν ὠλένην λαβών,
ἐπ᾽ αὐτοφώρῳ πρέσβυν ὡς ἔχονθ᾽ ἕλοι.
ὤφθη δὲ καὶ κατεῖπ᾽ ἀναγκασθεὶς μόγις
τόλμας Κρεούσης πώματός τε μηχανάς.
θεῖ δ᾽ εὐθὺς ἔξω συλλαβὼν θοινάτορας
ὁ πυθόχρηστος Λοξίου νεανίας,
κἀν κοιράνοισι Πυθικοῖς σταθεὶς λέγει:
Ὦ Γαῖα σεμνή, τῆς Ἐρεχθέως ὕπο,
ξένης γυναικός, φαρμάκοισι θνῄσκομεν.
Δελφῶν δ᾽ ἄνακτες ὥρισαν πετρορριφῆ
θανεῖν ἐμὴν δέσποιναν οὐ ψήφῳ μιᾷ,
τὸν ἱερὸν ὡς κτείνουσαν ἔν τ᾽ ἀνακτόροις
φόνον τιθεῖσαν. πᾶσα δὲ ζητεῖ πόλις
τὴν ἀθλίως σπεύσασαν ἀθλίαν ὁδόν:
παίδων γὰρ ἐλθοῦσ᾽ εἰς ἔρον Φοίβου πάρα,
τὸ σῶμα κοινῇ τοῖς τέκνοις ἀπώλεσεν.

ὦ ταυρόμορφον ὄμμα Κηφισοῦ πατρός,
οἵαν ἔχιδναν τήνδ᾽ ἔφυσας ἢ πυρὸς
δράκοντ᾽ ἀναβλέποντα φοινίαν φλόγα,
ᾗ τόλμα πᾶσ᾽ ἔνεστιν, οὐδ᾽ ἥσσων ἔφυ
Γοργοῦς σταλαγμῶν, οἷς ἔμελλέ με κτενεῖν.
λάζυσθ᾽, ἵν᾽ αὐτῆς τοὺς ἀκηράτους πλόκους
κόμης καταξήνωσι Παρνασοῦ πλάκες,
ὅθεν πετραῖον ἅλμα δισκηθήσεται.
ἐσθλοῦ δ᾽ ἔκυρσα δαίμονος, πρὶν ἐς πόλιν
μολεῖν Ἀθηνῶν χὑπὸ μητρυιὰν πεσεῖν.
ἐν συμμάχοις γὰρ ἀνεμετρησάμην φρένας
τὰς σάς, ὅσον μοι πῆμα δυσμενής τ᾽ ἔφυς:
ἔσω γὰρ ἄν με περιβαλοῦσα δωμάτων
ἄρδην ἂν ἐξέπεμψας εἰς Ἅιδου δόμους.
ἀλλ᾽ οὔτε βωμὸς οὔτ᾽ Ἀπόλλωνος δόμος
σώσει σ᾽: ὁ δ᾽ οἶκτος ὁ σὸς ἐμοὶ κρείσσων πάρα
καὶ μητρὶ τἠμῇ: καὶ γὰρ εἰ τὸ σῶμά μοι
ἄπεστιν αὐτῆς, τοὔνομ᾽ οὐκ ἄπεστί πω.
ἴδεσθε τὴν πανοῦργον, ἐκ τέχνης τέχνην
οἵαν ἔπλεξε: βωμὸν ἔπτηξεν θεοῦ,
ὡς οὐ δίκην δώσουσα τῶν εἰργασμένων.
ἀπεννέπω σε μὴ κατακτείνειν ἐμὲ
ὑπέρ τ᾽ ἐμαυτῆς τοῦ θεοῦ θ᾽ ἵν᾽ ἕσταμεν.
τί δ᾽ ἐστὶ Φοίβῳ σοί τε κοινὸν ἐν μέσῳ;
ἱερὸν τὸ σῶμα τῷ θεῷ δίδωμ᾽ ἔχειν.
κἄπειτ᾽ ἔκαινες φαρμάκοις τὸν τοῦ θεοῦ;
ἀλλ᾽ οὐκέτ᾽ ἦσθα Λοξίου, πατρὸς δὲ σοῦ.
ἀλλ᾽ ἐγενόμεσθα πατρός: οὐσίαν λέγω.
οὐκοῦν τότ᾽ ἦσθα: νῦν δ᾽ ἐγώ, σὺ δ᾽ οὐκέτι.
οὐκ εὐσεβεῖς γε: τἀμὰ δ᾽ εὐσεβῆ τότ᾽ ἦν.
ἔκτεινά σ᾽ ὄντα πολέμιον δόμοις ἐμοῖς.
οὔτοι σὺν ὅπλοις ἦλθον ἐς τὴν σὴν χθόνα.
μάλιστα: κἀπίμπρης γ᾽ Ἐρεχθέως δόμους.
ποίοισι πανοῖς ἢ πυρὸς ποίᾳ φλογί;
ἔμελλες οἰκεῖν τἄμ᾽, ἐμοῦ βίᾳ λαβών.
πατρός γε γῆν διδόντος ἣν ἐκτήσατο.
τοῖς Αἰόλου δὲ πῶς μετῆν τῶν Παλλάδος;
ὅπλοισιν αὐτήν, οὐ λόγοις ἐρρύσατο.
ἐπίκουρος οἰκήτωρ γ᾽ ἂν οὐκ εἴη χθονός.
κἄπειτα τοῦ μέλλειν μ᾽ ἀπέκτεινες φόβῳ;
ὡς μὴ θάνοιμί γ᾽, εἰ σὺ μὴ μέλλων τύχοις.
φθονεῖς ἄπαις οὖσ᾽, εἰ πατὴρ ἐξηῦρέ με.
σὺ τῶν ἀτέκνων δῆτ᾽ ἀναρπάσεις δόμους;
ἡμῖν δέ γ᾽ ἀλλὰ πατρικῆς οὐκ ἦν μέρος;
ὅσ᾽ ἀσπὶς ἔγχος θ᾽: ἥδε σοι παμπησία.
ἔκλειπε βωμὸν καὶ θεηλάτους ἕδρας.
τὴν σὴν ὅπου σοι μητέρ᾽ ἐστὶ νουθέτει.
σὺ δ᾽ οὐχ ὑφέξεις ζημίαν, κτείνουσ᾽ ἐμέ;
ἤν γ᾽ ἐντὸς ἀδύτων τῶνδέ με σφάξαι θέλῃς.
τίς ἡδονή σοι θεοῦ θανεῖν ἐν στέμμασι;
λυπήσομέν τιν᾽, ὧν λελυπήμεσθ᾽ ὕπο.

δεινόν γε, θνητοῖς τοὺς νόμους ὡς οὐ καλῶς
ἔθηκεν ὁ θεὸς οὐδ᾽ ἀπὸ γνώμης σοφῆς:
τοὺς μὲν γὰρ ἀδίκους βωμὸν οὐχ ἵζειν ἐχρῆν,
ἀλλ᾽ ἐξελαύνειν: οὐδὲ γὰρ ψαύειν καλὸν
θεῶν πονηρὰν χεῖρα: τοῖσι δ᾽ ἐνδίκοις —
ἱερὰ καθίζειν, ὅστις ἠδικεῖτ᾽, ἐχρῆν:
καὶ μὴ 'πὶ ταὐτὸ τοῦτ᾽ ἰόντ᾽ ἔχειν ἴσον
τόν τ᾽ ἐσθλὸν ὄντα τόν τε μὴ θεῶν πάρα.
ἐπίσχες, ὦ παῖ: τρίποδα γὰρ χρηστήριον
λιποῦσα θριγκοῦ τοῦδ᾽ ὑπερβάλλω πόδα
Φοίβου προφῆτις, τρίποδος ἀρχαῖον νόμον
σῴζουσα, πασῶν Δελφίδων ἐξαίρετος.
χαῖρ᾽, ὦ φίλη μοι μῆτερ, οὐ τεκοῦσά περ.
ἀλλ᾽ οὖν λεγώμεθ᾽: ἡ φάτις δ᾽ οὔ μοι πικρά.
ἤκουσας ὥς μ᾽ ἔκτεινεν ἥδε μηχαναῖς;
ἤκουσα: καὶ σὺ δ᾽ ὠμὸς ὢν ἁμαρτάνεις.
οὐ χρή με τοὺς κτείνοντας ἀνταπολλύναι;
προγονοῖς δάμαρτες δυσμενεῖς ἀεί ποτε.
ἡμεῖς δὲ μητρυιαῖς γε πάσχοντες κακῶς.
μὴ ταῦτα: λείπων ἱερὰ καὶ στείχων πάτραν —
τί δή με δρᾶσαι νουθετούμενον χρεών;
καθαρὸς Ἀθήνας ἔλθ᾽ ὑπ᾽ οἰωνῶν καλῶν.
καθαρὸς ἅπας τοι πολεμίους ὃς ἂν κτάνῃ.
μὴ σύ γε: παρ᾽ ἡμῶν δ᾽ ἔκλαβ᾽ οὓς ἔχω λόγους.
λέγοις ἄν: εὔνους δ᾽ οὖσ᾽ ἐρεῖς ὅσ᾽ ἂν λέγῃς.
ὁρᾷς τόδ᾽ ἄγγος χερὸς ὑπ᾽ ἀγκάλαις ἐμαῖς;
ὁρῶ παλαιὰν ἀντίπηγ᾽ ἐν στέμμασιν.
ἐν τῇδέ σ᾽ ἔλαβον νεόγονον βρέφος ποτέ.
τί φῄς; ὁ μῦθος εἰσενήνεκται νέος.
σιγῇ γὰρ εἶχον αὐτά: νῦν δὲ δείκνυμεν.
πῶς οὖν ἔκρυπτες τόδε λαβοῦσ᾽ ἡμᾶς πάλαι;
ὁ θεός σ᾽ ἐβούλετ᾽ ἐν δόμοις ἔχειν λάτριν.
νῦν δ᾽ οὐχὶ χρῄζει; τῷ τόδε γνῶναί με χρή;
πατέρα κατειπὼν τῆσδέ σ᾽ ἐκπέμπει χθονός.
σὺ δ᾽ ἐκ κελευσμῶν ἢ πόθεν σῴζεις τάδε;
ἐνθύμιόν μοι τότε τίθησι Λοξίας —
τί χρῆμα δρᾶσαι; λέγε, πέραινε σοὺς λόγους.
σῶσαι τόδ᾽ εὕρημ᾽ ἐς τὸν ὄντα νῦν χρόνον.
ἔχει δέ μοι τί κέρδος — ἢ τίνα βλάβην;
ἐνθάδε κέκρυπται σπάργαν᾽ οἷς ἐνῆσθα σύ.
μητρὸς τάδ᾽ ἡμῖν ἐκφέρεις ζητήματα;
ἐπεί γ᾽ ὁ δαίμων βούλεται: πάροιθε δ᾽ οὔ.
ὦ μακαρίων μοι φασμάτων ἥδ᾽ ἡμέρα.
λαβών νυν αὐτὰ τὴν τεκοῦσαν ἐκπόνει.
πᾶσάν γ᾽ ἐπελθὼν Ἀσιάδ᾽ Εὐρώπης θ᾽ ὅρους.
γνώσῃ τάδ᾽ αὐτός. τοῦ θεοῦ δ᾽ ἕκατί σε
ἔθρεψά τ᾽, ὦ παῖ, καὶ τάδ᾽ ἀποδίδωμί σοι,
ἃ κεῖνος ἀκέλευστόν μ᾽ ἐβουλήθη λαβεῖν
σῶσαί θ᾽: ὅτου δ᾽ ἐβούλεθ᾽ οὕνεκ᾽, οὐκ ἔχω λέγειν.
ᾔδει δὲ θνητῶν οὔτις ἀνθρώπων τάδε
ἔχοντας ἡμᾶς, οὐδ᾽ ἵν᾽ ἦν κεκρυμμένα.
καὶ χαῖρ᾽: ἴσον γάρ σ᾽ ὡς τεκοῦσ᾽ ἀσπάζομαι.
ἄρξαι δ᾽ ὅθεν σὴν μητέρα ζητεῖν σε χρή:
πρῶτον μὲν εἴ τις Δελφίδων τεκοῦσά σε
ἐς τούσδε ναοὺς ἐξέθηκε παρθένος,
ἔπειτα δ᾽ εἴ τις Ἑλλάς. — ἐξ ἡμῶν δ᾽ ἔχεις
ἅπαντα Φοίβου θ᾽, ὃς μετέσχε τῆς τύχης.
φεῦ φεῦ: κατ᾽ ὄσσων ὡς ὑγρὸν βάλλω δάκρυ,
ἐκεῖσε τὸν νοῦν δούς, ὅθ᾽ ἡ τεκοῦσά με
κρυφαῖα νυμφευθεῖσ᾽ ἀπημπόλα λάθρα
καὶ μαστὸν οὐκ ὑπέσχεν: ἀλλ᾽ ἀνώνυμος
ἐν θεοῦ μελάθροις εἶχον οἰκέτην βίον.
τὰ τοῦ θεοῦ μὲν χρηστά, τοῦ δὲ δαίμονος
βαρέα: χρόνον γὰρ ὅν με χρῆν ἐν ἀγκάλαις
μητρὸς τρυφῆσαι καί τι τερφθῆναι βίου,
ἀπεστερήθην φιλτάτης μητρὸς τροφῆς.
τλήμων δὲ χἡ τεκοῦσά μ᾽: ὡς ταὐτὸν πάθος
πέπονθε, παιδὸς ἀπολέσασα χαρμονάς.
καὶ νῦν λαβὼν τήνδ᾽ ἀντίπηγ᾽ οἴσω θεῷ
ἀνάθημ᾽, ἵν᾽ εὕρω μηδὲν ὧν οὐ βούλομαι.
εἰ γάρ με δούλη τυγχάνει τεκοῦσά τις,
εὑρεῖν κάκιον μητέρ᾽ ἢ σιγῶντ᾽ ἐᾶν.
ὦ Φοῖβε, ναοῖς ἀνατίθημι τήνδε σοῖς —
καίτοι τί πάσχω; τοῦ θεοῦ προθυμίᾳ
πολεμῶ, τὰ μητρὸς σύμβολ᾽ ὃς σέσωκέ μοι.
ἀνοικτέον τάδ᾽ ἐστὶ καὶ τολμητέον:
τὰ γὰρ πεπρωμέν᾽ οὐχ ὑπερβαίην ποτ᾽ ἄν.

ὦ στέμμαθ᾽ ἱερά, τί ποτέ μοι κεκεύθατε,
καὶ σύνδεθ᾽, οἷσι τἄμ᾽ ἐφρουρήθη φίλα;
ἰδοὺ περίπτυγμ᾽ ἀντίπηγος εὐκύκλου
ὡς οὐ γεγήρακ᾽ ἔκ τινος θεηλάτου,
εὐρώς τ᾽ ἄπεστι πλεγμάτων: ὁ δ᾽ ἐν μέσῳ
χρόνος πολὺς δὴ τοῖσδε θησαυρίσμασιν.
φεῦ φεῦ: κατ᾽ ὄσσων ὡς ὑγρὸν βάλλω δάκρυ,
ἐκεῖσε τὸν νοῦν δούς, ὅθ᾽ ἡ τεκοῦσά με
κρυφαῖα νυμφευθεῖσ᾽ ἀπημπόλα λάθρα
καὶ μαστὸν οὐκ ὑπέσχεν: ἀλλ᾽ ἀνώνυμος
ἐν θεοῦ μελάθροις εἶχον οἰκέτην βίον.
τὰ τοῦ θεοῦ μὲν χρηστά, τοῦ δὲ δαίμονος
βαρέα: χρόνον γὰρ ὅν με χρῆν ἐν ἀγκάλαις
μητρὸς τρυφῆσαι καί τι τερφθῆναι βίου,
ἀπεστερήθην φιλτάτης μητρὸς τροφῆς.
τλήμων δὲ χἡ τεκοῦσά μ᾽: ὡς ταὐτὸν πάθος
πέπονθε, παιδὸς ἀπολέσασα χαρμονάς.
καὶ νῦν λαβὼν τήνδ᾽ ἀντίπηγ᾽ οἴσω θεῷ
ἀνάθημ᾽, ἵν᾽ εὕρω μηδὲν ὧν οὐ βούλομαι.
εἰ γάρ με δούλη τυγχάνει τεκοῦσά τις,
εὑρεῖν κάκιον μητέρ᾽ ἢ σιγῶντ᾽ ἐᾶν.
ὦ Φοῖβε, ναοῖς ἀνατίθημι τήνδε σοῖς —
καίτοι τί πάσχω; τοῦ θεοῦ προθυμίᾳ
πολεμῶ, τὰ μητρὸς σύμβολ᾽ ὃς σέσωκέ μοι.
ἀνοικτέον τάδ᾽ ἐστὶ καὶ τολμητέον:
τὰ γὰρ πεπρωμέν᾽ οὐχ ὑπερβαίην ποτ᾽ ἄν.
ὦ στέμμαθ᾽ ἱερά, τί ποτέ μοι κεκεύθατε,
καὶ σύνδεθ᾽, οἷσι τἄμ᾽ ἐφρουρήθη φίλα;
ἰδοὺ περίπτυγμ᾽ ἀντίπηγος εὐκύκλου
ὡς οὐ γεγήρακ᾽ ἔκ τινος θεηλάτου,
εὐρώς τ᾽ ἄπεστι πλεγμάτων: ὁ δ᾽ ἐν μέσῳ
χρόνος πολὺς δὴ τοῖσδε θησαυρίσμασιν.
τί δῆτα φάσμα τῶν ἀνελπίστων ὁρῶ;
σίγα σύ: πολλὰ καὶ πάροιθεν οἶσθά μοι —
οὐκ ἐν σιωπῇ τἀμά: μή με νουθέτει.
ὁρῶ γὰρ ἄγγος οὗ 'ξέθηκ᾽ ἐγώ ποτε —
σέ γ᾽, ὦ τέκνον μοι, βρέφος ἔτ᾽ ὄντα νήπιον,
Κέκροπος ἐς ἄντρα καὶ Μακρὰς πετρηρεφεῖς.
λείψω δὲ βωμὸν τόνδε, κεἰ θανεῖν με χρή.
λάζυσθε τήνδε: θεομανὴς γὰρ ἥλατο
βωμοῦ λιποῦσα ξόανα: δεῖτε δ᾽ ὠλένας.
σφάζοντες οὐ λήγοιτ᾽ ἄν: ὡς ἀνθέξομαι
καὶ τῆσδε καὶ σοῦ τῶν τε σῶν κεκρυμμένων.
τάδ᾽ οὐχὶ δεινά; ῥυσιάζομαι λόγῳ.
οὔκ, ἀλλὰ σοῖς φίλοισιν εὑρίσκῃ φίλος.
ἐγὼ φίλος σός; κᾆτά μ᾽ ἔκτεινες λάθρα;
παῖς γ᾽, εἰ τόδ᾽ ἐστὶ τοῖς τεκοῦσι φίλτατον.
παῦσαι πλέκουσα. — λήψομαί σ᾽ ἐγὼ καλῶς.
ἐς τοῦθ᾽ ἱκοίμην, τοῦδε τοξεύω, τέκνον.
κενὸν τόδ᾽ ἄγγος ἢ στέγει πλήρωμά τι;
σά γ᾽ ἔνδυθ᾽, οἷσί σ᾽ ἐξέθηκ᾽ ἐγώ ποτε.
καὶ τοὔνομ᾽ αὐτῶν ἐξερεῖς πρὶν εἰσιδεῖν;
κἂν μὴ φράσω γε, κατθανεῖν ὑφίσταμαι.
λέγ᾽: ὡς ἔχει τι δεινὸν ἥ γε τόλμα σου.
σκέψασθ᾽: ὃ παῖς ποτ᾽ οὖσ᾽ ὕφασμ᾽ ὕφην᾽ ἐγὼ —
ποῖόν τι; πολλὰ παρθένων ὑφάσματα.
οὐ τέλεον, οἷον δ᾽ ἐκδίδαγμα κερκίδος.
μορφὴν ἔχον τίν᾽; ὥς με μὴ ταύτῃ λάβῃς.
Γοργὼ μὲν ἐν μέσοισιν ἠτρίοις πέπλων.
ὦ Ζεῦ, τίς ἡμᾶς ἐκκυνηγετεῖ πότμος;
κεκρασπέδωται δ᾽ ὄφεσιν αἰγίδος τρόπον.

τόδ᾽ ἔσθ᾽ ὕφασμα, θέσφαθ᾽ ὡς εὑρίσκομεν.
ὦ χρόνιον ἱστῶν παρθένευμα τῶν ἐμῶν.
ἔστιν τι πρὸς τῷδ᾽, ἢ μόνῳ τῷδ᾽ εὐτυχεῖς;
δράκοντες: ἀρχαῖόν τι παγχρύσῳ γένει
δώρημ᾽ Ἀθάνας, ἣ τέκν᾽ ἐντρέφειν λέγει —
Ἐριχθονίου γε τοῦ πάλαι μιμήματα.
τί δρᾶν, τί χρῆσθαι, φράζε μοι, χρυσώματι;
δέραια παιδὶ νεογόνῳ φέρειν, τέκνον.
ἔνεισιν οἵδε: τὸ δὲ τρίτον ποθῶ μαθεῖν.
στέφανον ἐλαίας ἀμφέθηκά σοι τότε,
ἣν πρῶτ᾽ Ἀθάνα σκόπελον εἰσηνέγκατο,
ὅς, εἴπερ ἔστιν, οὔποτ᾽ ἐκλείπει χλόην,
θάλλει δ᾽, ἐλαίας ἐξ ἀκηράτου γεγώς.

μηδεὶς δοκείτω μηδὲν ἀνθρώπων ποτὲ
ἄελπτον εἶναι πρὸς τὰ τυγχάνοντα νῦν.
ὦ μεταβαλοῦσα μυρίους ἤδη βροτῶν
καὶ δυστυχῆσαι καὖθις αὖ πρᾶξαι καλῶς,
Τύχη, παρ᾽ οἵαν ἤλθομεν στάθμην βίου
μητέρα φονεῦσαι καὶ παθεῖν ἀνάξια.

ἆρ᾽ ἐν φαενναῖς ἡλίου περιπτυχαῖς
ἔνεστι πάντα τάδε καθ᾽ ἡμέραν μαθεῖν;
φίλον μὲν οὖν σ᾽ εὕρημα, μῆτερ, ηὕρομεν,
καὶ τὸ γένος οὐδὲν μεμπτόν, ὡς ἡμῖν, τόδε:
τὰ δ᾽ ἄλλα πρὸς σὲ βούλομαι μόνην φράσαι.
δεῦρ᾽ ἔλθ᾽: ἐς οὖς γὰρ τοὺς λόγους εἰπεῖν θέλω
καὶ περικαλύψαι τοῖσι πράγμασι σκότον.
ὅρα σύ, μῆτερ: μὴ σφαλεῖσ᾽ ἃ παρθένοις
ἐγγίγνεται νοσήματ᾽ ἐς κρυπτοὺς γάμους,
ἔπειτα τῷ θεῷ προστίθης τὴν αἰτίαν,
καὶ τοὐμὸν αἰσχρὸν ἀποφυγεῖν πειρωμένη,
Φοίβῳ τεκεῖν με φῄς, τεκοῦσ᾽ οὐκ ἐκ θεοῦ;
μὰ τὴν παρασπίζουσαν ἅρμασίν ποτε
Νίκην Ἀθηνᾶν Ζηνὶ γηγενεῖς ἔπι,
οὐκ ἔστιν ὅστις σοι πατὴρ θνητῶν, τέκνον,
ἀλλ᾽ ὅσπερ ἐξέθρεψε, Λοξίας ἄναξ.
πῶς οὖν τὸν αὑτοῦ παῖδ᾽ ἔδωκ᾽ ἄλλῳ πατρὶ
Ξούθου τέ φησι παῖδά μ᾽ ἐκπεφυκέναι;
πεφυκέναι μὲν οὐχί, δωρεῖται δέ σε
αὑτοῦ γεγῶτα: καὶ γὰρ ἂν φίλος φίλῳ
δοίη τὸν αὑτοῦ παῖδα δεσπότην δόμων.
ὁ θεὸς ἀληθὴς ἢ μάτην μαντεύεται,
ἐμοῦ ταράσσει, μῆτερ, εἰκότως φρένα.
ἄκουε δή νυν ἅμ᾽ ἐσῆλθεν, ὦ τέκνον:
εὐεργετῶν σε Λοξίας ἐς εὐγενῆ
δόμον καθίζει: τοῦ θεοῦ δὲ λεγόμενος,
οὐκ ἔσχες ἄν ποτ᾽ οὔτε παγκλήρους δόμους
οὔτ᾽ ὄνομα πατρός. πῶς γάρ, οὗ γ᾽ ἐγὼ γάμους
ἔκρυπτον αὐτὴ καί σ᾽ ἀπέκτεινον λάθρα;
ὃ δ᾽ ὠφελῶν σε προστίθησ᾽ ἄλλῳ πατρί.
οὐχ ὧδε φαύλως αὔτ᾽ ἐγὼ μετέρχομαι,
ἀλλ᾽ ἱστορήσω Φοῖβον εἰσελθὼν δόμους,
εἴτ᾽ εἰμὶ θνητοῦ πατρὸς εἴτε Λοξίου.
ἔα: τίς οἴκων θυοδόκων ὑπερτελὴς
ἀντήλιον πρόσωπον ἐκφαίνει θεῶν;
φεύγωμεν, ὦ τεκοῦσα, μὴ τὰ δαιμόνων
ὁρῶμεν — εἰ μὴ καιρός ἐσθ᾽ ἡμᾶς ὁρᾶν.
μὴ φεύγετ᾽: οὐ γὰρ πολεμίαν με φεύγετε,
ἀλλ᾽ ἔν τ᾽ Ἀθήναις κἀνθάδ᾽ οὖσαν εὐμενῆ.
ἐπώνυμος δὲ σῆς ἀφικόμην χθονὸς
Παλλάς, δρόμῳ σπεύσασ᾽ Ἀπόλλωνος πάρα,
ὃς ἐς μὲν ὄψιν σφῷν μολεῖν οὐκ ἠξίου,
μὴ τῶν πάροιθε μέμψις ἐς μέσον μόλῃ,
ἡμᾶς δὲ πέμπει τοὺς λόγους ὑμῖν φράσαι:
ὡς ἥδε τίκτει σ᾽ ἐξ Ἀπόλλωνος πατρός,
δίδωσι δ᾽ οἷς ἔδωκεν, οὐ φύσασί σε,
ἀλλ᾽ ὡς νομίζῃ 'ς οἶκον εὐγενέστατον.
ἐπεὶ δ᾽ ἀνεῴχθη πρᾶγμα μηνυθὲν τόδε,
θανεῖν σε δείσας μητρὸς ἐκ βουλευμάτων
καὶ τήνδε πρὸς σοῦ, μηχαναῖς ἐρρύσατο.
ἔμελλε δ᾽ αὐτὰ διασιωπήσας ἄναξ
ἐν ταῖς Ἀθήναις γνωριεῖν ταύτην τε σήν,
σέ θ᾽ ὡς πέφυκας τῆσδε καὶ Φοίβου πατρός.
ἀλλ᾽ ὡς περαίνω πρᾶγμα, καὶ χρησμοὺς θεοῦ,
ἐφ᾽ οἷσιν ἔζευξ᾽ ἅρματ᾽, εἰσακούσατον.
λαβοῦσα τόνδε παῖδα Κεκροπίαν χθόνα
χώρει, Κρέουσα, κἀς θρόνους τυραννικοὺς
ἵδρυσον. ἐκ γὰρ τῶν Ἐρεχθέως γεγὼς
δίκαιος ἄρχειν τῆς γ᾽ ἐμῆς ὅδε χθονός,
ἔσται τ᾽ ἀν᾽ Ἑλλάδ᾽ εὐκλεής. οἱ τοῦδε γὰρ
παῖδες γενόμενοι τέσσαρες ῥίζης μιᾶς
ἐπώνυμοι γῆς κἀπιφυλίου χθονὸς
λαῶν ἔσονται, σκόπελον οἳ ναίουσ᾽ ἐμόν.
Γελέων μὲν ἔσται πρῶτος: εἶτα δεύτερος

Ὅπλητες Ἀργαδῆς τ᾽, ἐμῆς τ᾽ ἀπ᾽ αἰγίδος
ἔμφυλον ἕξουσ᾽ Αἰγικορῆς. οἱ τῶνδε δ᾽ αὖ
παῖδες γενόμενοι σὺν χρόνῳ πεπρωμένῳ
Κυκλάδας ἐποικήσουσι νησαίας πόλεις
χέρσους τε παράλους, ὃ σθένος τἠμῇ χθονὶ
δίδωσιν: ἀντίπορθμα δ᾽ ἠπείροιν δυοῖν
πεδία κατοικήσουσιν, Ἀσιάδος τε γῆς
Εὐρωπίας τε: τοῦδε δ᾽ ὀνόματος χάριν
Ἴωνες ὀνομασθέντες ἕξουσιν κλέος.
Ξούθῳ δὲ καὶ σοὶ γίγνεται κοινὸν γένος,
Δῶρος μέν, ἔνθεν Δωρὶς ὑμνηθήσεται
πόλις κατ᾽ αἶαν Πελοπίαν: ὁ δεύτερος
Ἀχαιός, ὃς γῆς παραλίας Ῥίου πέλας
τύραννος ἔσται, κἀπισημανθήσεται
κείνου κεκλῆσθαι λαὸς ὄνομ᾽ ἐπώνυμος.
καλῶς δ᾽ Ἀπόλλων πάντ᾽ ἔπραξε: πρῶτα μὲν
ἄνοσον λοχεύει σ᾽, ὥστε μὴ γνῶναι φίλους:
ἐπεὶ δ᾽ ἔτικτες τόνδε παῖδα κἀπέθου
ἐν σπαργάνοισιν, ἁρπάσαντ᾽ ἐς ἀγκάλας
Ἑρμῆν κελεύει δεῦρο πορθμεῦσαι βρέφος,
ἔθρεψέ τ᾽ οὐδ᾽ εἴασεν ἐκπνεῦσαι βίον.
νῦν οὖν σιώπα, παῖς ὅδ᾽ ὡς πέφυκε σός,
ἵν᾽ ἡ δόκησις Ξοῦθον ἡδέως ἔχῃ,
σύ τ᾽ αὖ τὰ σαυτῆς ἀγάθ᾽ ἔχουσ᾽ ἴῃς, γύναι.
καὶ χαίρετ᾽: ἐκ γὰρ τῆσδ᾽ ἀναψυχῆς πόνων
εὐδαίμον᾽ ὑμῖν πότμον ἐξαγγέλλομαι.